<div>
 John II
 <body>
  <p class="pagehead">
   EPISTULA IOANNIS II
  </p>
  <p>
   <a>
    [1]
   </a>
   Senior electae dominae et natis eius quos ego diligo in veritate et non ego solus sed et omnes qui cognoverunt veritatem,
   <font size="2">
    2
   </font>
   propter veritatem quae permanet in nobis et nobiscum erit in aeternum.
   <font size="2">
    3
   </font>
   Sit nobiscum gratia misericordia pax a Deo Patre et a Christo Iesu Filio Patris in veritate et caritate.
  </p>
  <p>
   <font size="2">
    4
   </font>
   Gavisus sum valde quoniam inveni de filiis tuis ambulantes in veritate sicut mandatum accepimus a Patre.
   <font size="2">
    5
   </font>
   Et nunc rogo te, domina, non tamquam mandatum novum scribens tibi, sed quod habuimus ab initio ut diligamus alterutrum.
   <font size="2">
    6
   </font>
   Et haec est caritas ut ambulemus secundum mandata eius; hoc mandatum est ut quemadmodum audistis ab initio in eo ambuletis.
  </p>
  <p>
   <font size="2">
    7
   </font>
   Quoniam multi seductores exierunt in mundum qui non confitentur Iesum Christum venientem in carne; hic est seductor et antichristus.
   <font size="2">
    8
   </font>
   Videte vosmet ipsos ne perdatis quae operati estis sed ut mercedem plenam accipiatis.
   <font size="2">
    9
   </font>
   Omnis qui praecedit et non manet in doctrina Christi, Deum non habet qui; permanet in doctrina hic et Filium et Patrem habet.
   <font size="2">
    10
   </font>
   Si quis venit ad vos et hanc doctrinam non adfert nolite recipere eum in domum nec ave ei dixeritis;
   <font size="2">
    11
   </font>
   qui enim dicit illi ave communicat operibus illius malignis.
  </p>
  <p>
   <font size="2">
    12
   </font>
   Plura habens vobis scribere nolui per cartam et atramentum. spero enim me futurum apud vos et os ad os loqui ut gaudium vestrum plenum sit.
   <font size="2">
    13
   </font>
   Salutant te filii sororis tuae electae.
  </p>
  <p class="border">
  </p>
 </body>
</div>