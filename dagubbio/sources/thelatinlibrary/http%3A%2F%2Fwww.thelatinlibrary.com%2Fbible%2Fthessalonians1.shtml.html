<div>
 Thessalonians I
 <body>
  <p class="pagehead">
   EPISTULA PAULI AD THESSALONICENSES I
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus, et Silvanus, et Timotheus ecclesiae Thessalonicensium in Deo Patre, et Domino Iesu Christo.
   <font size="2">
    2
   </font>
   Gratia vobis, et pax. Gratias agimus Deo semper pro omnibus vobis, memoriam vestri facientes in orationibus nostris sine intermissione,
   <font size="2">
    3
   </font>
   memores operis fidei vestrae, et laboris, et caritatis, et sustinentiae spei Domini nostri Iesu Christi, ante Deum et Patrem nostrum:
   <font size="2">
    4
   </font>
   scientes, fratres dilecti a Deo, electionem vestram:
   <font size="2">
    5
   </font>
   quia Evangelium nostrum non fuit ad vos in sermone tantum, sed et in virtute, et in Spiritu Sancto, et in plenitudine multa, sicut scitis quales fuerimus in vobis propter vos.
  </p>
  <p>
   <font size="2">
    6
   </font>
   Et vos imitatores nostri facti estis, et Domini, excipientes verbum in tribulatione multa, cum gaudio Spiritus Sancti:
   <font size="2">
    7
   </font>
   ita ut facti sitis forma omnibus credentibus in Macedonia, et in Achaia.
   <font size="2">
    8
   </font>
   A vobis enim diffamatus est sermo Domini, non solum in Macedonia, et in Achaia, sed et in omni loco fides vestra, quae est ad Deum, profecta est ita ut non sit nobis necesse quidquam loqui.
   <font size="2">
    9
   </font>
   Ipsi enim de nobis annuntiant qualem introitum habuerimus ad vos: et quomodo conversi estis ad Deum a simulacris, servire Deo vivo, et vero,
   <font size="2">
    10
   </font>
   et exspectare Filium eius de caelis (quem suscitavit a mortuis) Iesum, qui eripuit nos ab ira ventura.
  </p>
  <p>
   <a name="2">
   </a>
   [2]
   <font size="2">
    1
   </font>
   Nam ipsi scitis, fratres, introitum nostrum ad vos, quia non inanis fuit:
   <font size="2">
    2
   </font>
   sed ante passi, et contumeliis affecti (sicut scitis) in Philippis, fiduciam habuimus in Deo nostro, loqui ad vos Evangelium Dei in multa sollicitudine.
   <font size="2">
    3
   </font>
   Exhortatio enim nostra non de errore, neque de immunditia, neque in dolo,
   <font size="2">
    4
   </font>
   sed sicut probati sumus a Deo ut crederetur nobis Evangelium: ita loquimur non quasi hominibus placentes, sed Deo, qui probat corda nostra.
   <font size="2">
    5
   </font>
   Neque enim aliquando fuimus in sermone adulationis, sicut scitis: neque in occasione avaritiae: Deus testis est:
   <font size="2">
    6
   </font>
   nec quaerentes ab hominibus gloriam, neque a vobis, neque ab aliis.
   <font size="2">
    7
   </font>
   Cum possemus vobis oneri esse ut Christi apostoli: sed facti sumus parvuli in medio vestrum, tamquam si nutrix foveat filios suos.
   <font size="2">
    8
   </font>
   Ita desiderantes vos, cupide volebamus tradere vobis non solum Evangelium Dei, sed etiam animas nostras: quoniam carissimi nobis facti estis.
   <font size="2">
    9
   </font>
   Memores enim estis, fratres, laboris nostri, et fatigationis: nocte ac die operantes, ne quem vestrum gravaremus, praedicavimus in vobis Evangelium Dei.
   <font size="2">
    10
   </font>
   Vos testes estis, et Deus, quam sancte, et iuste, et sine querela, vobis, qui credidistis, fuimus:
   <font size="2">
    11
   </font>
   sicut scitis, qualiter unumquemque vestrum (sicut pater filios suos)
   <font size="2">
    12
   </font>
   deprecantes vos, et consolantes, testificati sumus, ut ambularetis digne Deo, qui vocavit vos in suum regnum et gloriam.
   <font size="2">
    13
   </font>
   Ideo et nos gratias agimus Deo sine intermissione: quoniam cum accepissetis a nobis verbum auditus Dei, accepistis illud, non ut verbum hominum, sed (sicut est vere) verbum Dei, qui operatur in vobis, qui credidistis:
   <font size="2">
    14
   </font>
   vos enim imitatores facti estis, fratres, ecclesiarum Dei, quae sunt in Iudaea in Christo Iesu: quia eadem passi estis et vos a contribulibus vestris, sicut et ipsi a Iudaeis:
   <font size="2">
    15
   </font>
   qui et Dominum occiderunt Iesum, et prophetas, et nos persecuti sunt, et Deo non placent, et omnibus hominibus adversantur,
   <font size="2">
    16
   </font>
   prohibentes nos gentibus loqui ut salvae fiant, ut impleant peccata sua semper: pervenit enim ira Dei super illos usque in finem.
   <font size="2">
    17
   </font>
   Nos autem fratres desolati a vobis ad tempus horae, aspectu, non corde, abundantius festinavimus faciem vestram videre cum multo desiderio:
   <font size="2">
    18
   </font>
   quoniam voluimus venire ad vos, ego quidem Paulus, et semel, et iterum: sed impedivit nos Satanas.
   <font size="2">
    19
   </font>
   Quae est enim nostra spes aut gaudium, aut corona gloriae? nonne vos ante Dominum nostrum Iesum Christum estis in adventu eius?
   <font size="2">
    20
   </font>
   vos enim estis gloria nostra et gaudium.
  </p>
  <p>
   <a name="3">
   </a>
   [3]
   <font size="2">
    1
   </font>
   Propter quod non sustinentes amplius, placuit nobis remanere Athenis, solis:
   <font size="2">
    2
   </font>
   et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra:
   <font size="2">
    3
   </font>
   ut nemo moveatur in tribulationibus istis: ipsi enim scitis quod in hoc positi sumus.
   <font size="2">
    4
   </font>
   Nam et cum apud vos essemus, praedicebamus vobis passuros nos tribulationes, sicut et factum est, et scitis.
   <font size="2">
    5
   </font>
   Propterea et ego amplius non sustinens, misi ad cognoscendam fidem vestram: ne forte tentaverit vos is qui tentat, et inanis fiat labor noster.
  </p>
  <p>
   <font size="2">
    6
   </font>
   Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos:
   <font size="2">
    7
   </font>
   ideo consolati sumus, fratres, in vobis in omni necessitate et tribulatione nostra, per fidem vestram,
   <font size="2">
    8
   </font>
   quoniam nunc vivimus, si vos statis in Domino.
   <font size="2">
    9
   </font>
   Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,
   <font size="2">
    10
   </font>
   nocte ac die abundantius orantes, ut videamus faciem vestram, et compleamus ea quae desunt fidei vestrae?
  </p>
  <p>
   <font size="2">
    11
   </font>
   Ipse autem Deus, et Pater noster, et Dominus noster Iesus Christus, dirigat viam nostram ad vos.
   <font size="2">
    12
   </font>
   Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis:
   <font size="2">
    13
   </font>
   ad confirmanda corda vestra sine querela in sanctitate, ante Deum et Patrem nostrum, in adventu Domini nostri Iesu Christi cum omnibus sanctis eius. Amen.
  </p>
  <p>
   <a name="4">
   </a>
   [4]
   <font size="2">
    1
   </font>
   De cetero ergo, fratres, rogamus vos et obsecramus in Domino Iesu, ut quemadmodum accepistis a nobis quomodo oporteat vos ambulare, et placere Deo, sic et ambuletis ut abundetis magis.
   <font size="2">
    2
   </font>
   Scitis enim quae praecepta dederim vobis per Dominum Iesum.
   <font size="2">
    3
   </font>
   Haec est enim voluntas Dei, sanctificatio vestra: ut abstineatis vos a fornicatione,
   <font size="2">
    4
   </font>
   ut sciat unusquisque vestrum vas suum possidere in sanctificatione, et honore:
   <font size="2">
    5
   </font>
   non in passione desiderii, sicut et gentes, quae ignorant Deum:
  </p>
  <p>
   <font size="2">
    6
   </font>
   et ne quis supergrediatur, neque circumveniat in negotio fratrem suum: quoniam vindex est Dominus de his omnibus, sicut praediximus vobis, et testificati sumus.
   <font size="2">
    7
   </font>
   Non enim vocavit nos Deus in immunditiam, sed in sanctificationem.
   <font size="2">
    8
   </font>
   Itaque qui haec spernit, non hominem spernit, sed Deum: qui etiam dedit Spiritum suum Sanctum in nobis.
   <font size="2">
    9
   </font>
   De caritate autem fraternitatis non necesse habemus scribere vobis: ipsi enim vos a Deo didicistis ut diligatis invicem.
   <font size="2">
    10
   </font>
   Etenim illud facitis in omnes fratres in universa Macedonia. Rogamus autem vos, fratres, ut abundetis magis,
  </p>
  <p>
   <font size="2">
    11
   </font>
   et opera detis ut quieti sitis, et ut vestrum negotium agatis, et operemini manibus vestris, sicut praecepimus vobis: et ut honeste ambuletis ad eos qui foris sunt: et nullius aliquid desideretis.
   <font size="2">
    12
   </font>
   Nolumus autem vos ignorare fratres de dormientibus, ut non contristemini sicut et ceteri, qui spem non habent.
   <font size="2">
    13
   </font>
   Si enim credimus quod Iesus mortuus est, et resurrexit: ita et Deus eos qui dormierunt per Iesum, adducet cum eo.
   <font size="2">
    14
   </font>
   Hoc enim vobis dicimus in verbo Domini, quia nos, qui vivimus, qui residui sumus in adventum Domini, non praeveniemus eos qui dormierunt.
   <font size="2">
    15
   </font>
   Quoniam ipse Dominus in iussu, et in voce archangeli, et in tuba Dei descendet de caelo: et mortui, qui in Christo sunt, resurgent primi.
  </p>
  <p>
   <font size="2">
    16
   </font>
   Deinde nos, qui vivimus, qui relinquimur, simul rapiemur cum illis in nubibus obviam Christo in aera, et sic semper cum Domino erimus.
   <font size="2">
    17
   </font>
   Itaque consolamini invicem in verbis istis.
  </p>
  <p>
   <a name="5">
   </a>
   [5]
   <font size="2">
    1
   </font>
   De temporibus autem, et momentis, fratres, non indigetis ut scribamus vobis.
   <font size="2">
    2
   </font>
   Ipsi enim diligenter scitis quia dies Domini, sicut fur in nocte, ita veniet:
   <font size="2">
    3
   </font>
   cum enim dixerint, Pax et securitas: tunc repentius eis superveniet interitus, sicut dolor in utero habenti, et non effugient.
   <font size="2">
    4
   </font>
   Vos autem, fratres, non estis in tenebris, ut vos die illa tamquam fur comprehendat:
   <font size="2">
    5
   </font>
   omnes enim vos filii lucis estis, et filii diei: non sumus noctis, neque tenebrarum.
  </p>
  <p>
   <font size="2">
    6
   </font>
   Igitur non dormiamus sicut et ceteri, sed vigilemus, et sobrii simus.
   <font size="2">
    7
   </font>
   Qui enim dormiunt, nocte dormiunt: et qui ebrii sunt, nocte ebrii sunt.
   <font size="2">
    8
   </font>
   Nos autem, qui diei sumus, sobrii simus, induti loricam fidei et caritatis, et galeam spem salutis:
   <font size="2">
    9
   </font>
   quoniam non posuit nos Deus in iram, sed in acquisitionem salutis per Dominum nostrum Iesum Christum,
   <font size="2">
    10
   </font>
   qui mortuus est pro nobis: ut sive vigilemus, sive dormiamus, simul cum illo vivamus.
  </p>
  <p>
   <font size="2">
    11
   </font>
   Propter quod consolamini invicem, et aedificate alterutrum, sicut et facitis.
   <font size="2">
    12
   </font>
   Rogamus autem vos, fratres, ut noveritis eos qui laborant inter vos, et praesunt vobis in Domino, et monent vos,
   <font size="2">
    13
   </font>
   ut habeatis illos abundantius in caritate propter opus illorum: pacem habete cum eis.
   <font size="2">
    14
   </font>
   Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes.
   <font size="2">
    15
   </font>
   Videte ne quis malum pro malo alicui reddat: sed semper quod bonum est sectamini in invicem, et in omnes.
  </p>
  <p>
   <font size="2">
    16
   </font>
   Semper gaudete.
   <font size="2">
    17
   </font>
   Sine intermissione orate.
   <font size="2">
    18
   </font>
   In omnibus gratias agite: haec est enim voluntas Dei in Christo Iesu in omnibus vobis.
   <font size="2">
    19
   </font>
   Spiritum nolite extinguere.
   <font size="2">
    20
   </font>
   Prophetias nolite spernere.
  </p>
  <p>
   <font size="2">
    21
   </font>
   Omnia autem probate: quod bonum est tenete.
   <font size="2">
    22
   </font>
   Ab omni specie mala abstinete vos.
   <font size="2">
    23
   </font>
   Ipse autem Deus pacis sanctificet vos per omnia: ut integer spiritus vester, et anima, et corpus sine querela in adventu Domini nostri Iesu Christi servetur.
   <font size="2">
    24
   </font>
   Fidelis est, qui vocavit vos: qui etiam faciet.
   <font size="2">
    25
   </font>
   Fratres, orate pro nobis.
  </p>
  <p>
   <font size="2">
    26
   </font>
   Salutate fratres omnes in osculo sancto.
   <font size="2">
    27
   </font>
   Adiuro vos per Dominum ut legatur epistola haec omnibus sanctis fratribus.
   <font size="2">
    28
   </font>
   Gratia Domini nostri Iesu Christi vobiscum. Amen.
  </p>
  <p class="border">
  </p>
 </body>
</div>