<div>
 Claudian: De Raptu Proserpinae I
 <body>
  <p class="pagehead">
   CLAUDIUS CLAUDIANUS
      DE RAPTU PROSERPINAE LIBER PRIMUS
  </p>
  <p class="border">
  </p>
  <p>
   <b>
    PRAEFATIO
   </b>
  </p>
  <p>
   Inventa secuit primus qui nave profundum,
      et rudibus remis sollicitavit aquas,
      qui dubiis ausus committere flatibus alnum,
      quas natura negat, praebuit arte vias.
      Tranquillis primum trepidus se credidit undis,
   <font size="2">
    5
   </font>
   litora securo tramite summa legens:
      mox longos temptare sinus et linquere terras
      et leni coepit pandere vela Noto.
      Ast ubi paulatim praeceps audacia crevit
      cordaque languentem dedidicere metum,
   <font size="2">
    10
   </font>
   iam vagus irrumpit pelagus caelumque secutus
      Aegaeas hiemes Ioniumque domat.
  </p>
  <p>
   <b>
    LIBER PRIMUS
   </b>
  </p>
  <p>
   Inferni raptoris equos afflataque curru
      sidera Taenario caligantesque profundae
      Iunonis thalamos audaci promere cantu
      mens congesta iubet. Gressus removete, profani.
      Iam furor humanos nostro de pectore sensus
   <font size="2">
    5
   </font>
   expulit et solum spirant praecordia Phoebum.
      Iam mihi cernuntur trepidis delubra moveri
      sedibus et claram dispergere limina lucem
      adventum testata Dei. Iam magnus ab imis
      auditur fremitus terris templumque remugit
   <font size="2">
    10
   </font>
   Cecropium sanctasque faces extollit Eleusis.
      Angues Triptolemi strident et squamea curvis
      colla levant attrita iugis lapsuque sereno
      erecti roseas tendunt ad carmina cristas.
      Ecce procul ternis Hecate variata figuris
   <font size="2">
    15
   </font>
   exoritur laetusque simul procedit Iacchus
      crinali florens hedera, quem Parthica velat
      tigris et auratos in nodum colligit ungues.
      Ebria Maeonius firmat vestigia thyrsus.
      Di, quibus innumerum vacui famulantur Averni
   <font size="2">
    20
   </font>
   vulgus iners, opibus quorum donatur avaris
      quidquid in orbe perit, quos Styx liventibus ambit
      interfusa vadis et quos fumantia torquens
      aequora gurgitibus Phlegethon perlustrat anhelis;
      vos mihi sacrarum penetralia pandite rerum
   <font size="2">
    25
   </font>
   et vestri secreta poli: qua lampade Ditem
      flexit Amor, quo ducta ferox Proserpina raptu
      possedit dotale Chaos, quantasque per oras
      sollicito genetrix erraverit anxia cursu:
      unde datae populis fruges et glande relicta
   <font size="2">
    30
   </font>
   cesserit inventis Dodonia quercus aristis.
      Dux Erebi quondam tumidas exarsit in iras
      proelia moturus superis, quod solus egeret
      conubiis sterilesque diu consumeret annos,
      impatiens nescire torum nullasque mariti
   <font size="2">
    35
   </font>
   inlecebras nec dulce patris cognoscere nomen.
      Iam quaecumque latent ferali monstra barathro
      in turmas aciemque ruunt contraque Tonantem
      coniurant Furiae crinitaque sontibus hydris
      Tisiphone, quatiens infausto lumine pinum,
   <font size="2">
    40
   </font>
   armatos ad castra vocat pallentia Manes.
      Paene reluctatis iterum pugnantia rebus
      rupissent elementa fidem penitusque revulso
      carcere laxatis pubes Titania vinclis
      vidisset caeleste iubar rursusque cruentus
   <font size="2">
    45
   </font>
   Aegaeon positis aucto de corpore nodis
      obvia centeno vexasset fulmina motu.
      Sed Parcae vetuere minas orbique timentes
      ante pedes soliumque ducis fudere severam
      canitiem genibusque suas cum supplice fletu
   <font size="2">
    50
   </font>
   admovere manus, quarum sub iure tenentur
      omnia, quae seriem fatorum pollice ducunt,
      longaque ferratis evolvunt saecula fusis.
      Prima fero Lachesis clamabat talia regi
      incultas dispersa comas: "O maxime noctis
   <font size="2">
    55
   </font>
   arbiter umbrarumque potens, cui nostra laborant
      stamina, qui finem cunctis et semina praebes
      nascendique vices alterna morte rependis,
      qui vitam letumque regis (nam quidquid ubique
      gignit materies, hoc te donante creatur
   <font size="2">
    60
   </font>
   debeturque tibi, certis ambagibus aevi
      rursus corporeos animae mittuntur in artus),
      ne pete firmatas pacis dissolvere leges,
      quas dedimus nevitque colus, neu foedera fratrum
      civili converte tuba. Cur impia tollis
   <font size="2">
    65
   </font>
   signa? Quid incestis aperis Titanibus auras?
      Posce Iovem: dabitur coniunx." Vix ille pepercit
      erubuitque preces animusque relanguit atrox,
      quamvis indocilis flecti: ceu turbine rauco
      cum gravis armatur Boreas glacieque nivali
   <font size="2">
    70
   </font>
   hispidus et Getica concretus grandine pennas
      disrumpit, pelagus, silvas camposque sonoro
      flamine rapturus, si forte adversus aenos
      Aeolus obiciat postes, vanescit inanis
      impetus et fractae redeunt in claustra procellae.
   <font size="2">
    75
   </font>
   Tum Maia genitum, qui fervida dicta reportet,
      imperat acciri. Cyllenius astitit ales
      somniferam quatiens virgam tectusque galero.
      Ipse rudi fultus solio nigraque verendus
      maiestate sedet. Squalent immania foedo
   <font size="2">
    80
   </font>
   sceptra situ; sublime caput maestissima nubes
      asperat et dirae riget inclementia formae.
      Terrorem dolor augebat. Tunc talia celso
      ore tonat (tremefacta silent dicente tyranno
      atria; latratum triplicem compescuit ingens
   <font size="2">
    85
   </font>
   ianitor et presso lacrimarum fonte resedit
      Cocytos tacitisque Acheron obmutuit undis
      et Phlegethonteae requierunt murmura ripae):
      "Atlantis Tegeaee nepos, commune profundis
      et superis numen, qui fas per limen utrumque
   <font size="2">
    90
   </font>
   solus habes geminoque facis commercia mundo,
      i celer et proscinde Notos et iussa superbo
      redde Iovi: tantumne tibi, saevissime frater,
      in me iuris erit? Sic nobis noxia vires
      cum caelo Fortuna tulit? Num robur et arma
   <font size="2">
    95
   </font>
   perdidimus, si rapta dies? An forte iacentes
      ignavosque putas, quod non Cyclopia tela
      stringimus aut vanas tonitru deludimus auras?
      Nonne satis visum, quod grati luminis expers
      tertia supremae patior dispendia sortis
   <font size="2">
    100
   </font>
   informesque plagas, cum te laetissimus ornet
      signifer et vario cingant splendore Triones?
      Sed thalamos etiam prohibes? Nereia glauco
      Neptunum gremio complectitur Amphitrite.
      Te consanguineo recipit post fulmina fessum
   <font size="2">
    105
   </font>
   Iuno sinu. Quid enim narrem Latonia furta?
      Quid Cererem magnamque Themin? Tibi tanta creandi
      copia, te felix natorum turba coronat.
      Ast ego deserta maerens inglorius aula
      implacidas nullo solabor pignore curas?
   <font size="2">
    110
   </font>
   Non adeo toleranda quies. Primordia testor
      noctis et horrendae stagna intemerata paludis,
      si dictis parere negas, patefacta ciebo
      Tartara, Saturni veteres laxabo catenas,
      obducam tenebris solem, compage soluta
   <font size="2">
    115
   </font>
   lucidus umbroso miscebitur axis Averno."
      Vix ea fatus erat, iam nuntius astra tenebat.
      Audierat mandata pater secumque volutat
      diversos ducens animos, quae tale sequatur
      coniugium Stygiosque velit pro sole recessus.
   <font size="2">
    120
   </font>
   Certa requirenti tandem sententia sedit.
      Hennaeae Cereri proles optata virebat
      unica, nec tribuit subolem Lucina secundam
      fessaque post primos haeserunt viscera partus
      infecunda quidem; sed cunctis altior exstat
   <font size="2">
    125
   </font>
   matribus et numeri damnum Proserpina pensat.
      Hanc fovet, hanc sequitur: vitulam non blandius ambit
      torva parens, pedibus quae nondum proterit arva
      nec nova lunatae curvavit germina frontis.
      Iam matura toro plenis adoleverat annis
   <font size="2">
    130
   </font>
   virginitas, tenerum iam pronuba flamma pudorem
      sollicitat mixtaque tremit formidine votum.
      Personat aula procis: pariter pro virgine certant
      Mars clipeo melior, Phoebus praestantior arcu.
      Mars donat Rhodopen, Phoebus largitur Amyclas
   <font size="2">
    135
   </font>
   et Delon Clariosque Lares. Hinc aemula Iuno,
      hinc poscit Latona nurum. Despexit utrumque
      flava Ceres raptusque timens (heu caeca futuri!)
      aethera deseruit; furtim sua pignora terris
      commendat fidis Siculasque relegat in oras,
   <font size="2">
    140
   </font>
   ingenio confisa loci. Trinacria quondam
      Italiae pars una fuit, sed pontus et aestus
      mutavere situm. Rupit confinia Nereus
      victor et abscissos interluit aequore montes
      parvaque cognatas prohibent discrimina terras.
   <font size="2">
    145
   </font>
   Nunc illam socia ruptam tellure trisulcam
      opposuit natura mari. Caput inde Pachyni
      respuit Ionias praetentis rupibus iras,
      hinc latrat Gaetula Thetis Lilybaeaque pulsat
      brachia consurgens; hinc indignata teneri
   <font size="2">
    150
   </font>
   concutit obiectum rabies Tyrrhena Pelorum.
      In medio scopulis se porrigit Aetna perustis:
      Aetna Giganteos numquam tacitura triumphos,
      Enceladi bustum, qui saucia terga revinctus
      spirat inexhaustum flagranti vulnere sulphur,
   <font size="2">
    155
   </font>
   et quotiens detractat onus cervice rebelli
      in laevum dextrumque latus, tunc insula fundo
      vertitur et dubiae nutant cum moenibus urbes.
      Aetnaeos apices solo cognoscere visu,
      non aditu temptare licet. Pars cetera frondet
   <font size="2">
    160
   </font>
   arboribus, teritur nullo cultore cacumen.
      Nunc movet indigenas nimbos piceaque gravatum
      foedat nube diem, nunc motibus astra lacessit
      terrificis damnisque suis incendia nutrit.
      Sed quamvis nimio fervens exuberet aestu,
   <font size="2">
    165
   </font>
   scit nivibus servare fidem pariterque favillis.
      Durescit glacies tanti secura vaporis,
      arcano defensa gelu fumoque fideli
      lambit contiguas innoxia flamma pruinas.
      Quae scopulos tormenta rotant? Quae tanta cavernas
   <font size="2">
    170
   </font>
   vis glomerat? quo fonte ruit Vulcanius amnis?
      Sive quod obicibus discurrens ventus opertis
      offenso rimosa furit per saxa meatu,
      dum scrutatur iter, libertatemque reposcens
      putria multivagis populatur flatibus antra;
   <font size="2">
    175
   </font>
   seu mare sulphurei ductum per viscera montis
      oppressis ignescit aquis et pondera librat.
      Hic ubi servandum mater fidissima pignus
      abdidit, ad Phrygios tendit secura Penates
      turrigeramque petit Cybelen sinuosa draconum
   <font size="2">
    180
   </font>
   membra regens, volucri qui pervia nubila tractu
      signant et placidis humectant frena venenis.
      Frontem crista tegit, pingunt maculosa virentes
      terga notae, rutilum squamis intermicat aurum.
      Nunc spiris Zephyros tranant, nunc arva volatu
   <font size="2">
    185
   </font>
   inferiora secant. Cano rota pulvere labens
      sulcatam fecundat humum. Flavescit aristis
      orbita. Surgentes condunt vestigia fruges,
      vestit iter comitata seges. Iam linquitur Aetna
      totaque decrescit refugo Trinacria visu.
   <font size="2">
    190
   </font>
   Heu quotiens praesaga mali violavit oborto
      rore genas! Quotiens oculos ad tecta retorsit
      talia voce movens: "Salve, gratissima tellus,
      quam nos praetulimus caelo: tibi gaudia nostri
      sanguinis et caros uteri commendo labores.
   <font size="2">
    195
   </font>
   Praemia digna manent. Nullos patiere ligones
      et nullo rigidi versabere vomeris ictu,
      sponte tuus florebit ager. Cessante iuvenco
      ditior oblatas mirabitur incola messes."
      Sic ait et fulvis tetigit serpentibus Idam.
   <font size="2">
    200
   </font>
   Hic sedes augusta Deae templique colendi
      religiosa silex, densis quam pinus obumbrat
      frondibus, et nulla lucos agitante procella
      stridula coniferis modulatur carmina ramis.
      Terribiles intus thiasi vesanaque mixto
   <font size="2">
    205
   </font>
   concentu delubra gemunt. Ululatibus Ide
      bacchatur; timidas inclinant Gargara silvas.
  </p>
  <p>
   Postquam visa Ceres, mugitum tympana frenant,
      conticuere chori: Corybas non impulit ensem,
      non buxus, non aera sonant blandasque leones
   <font size="2">
    210
   </font>
   submisere iubas. Adytis gavisa Cybebe
      exilit et pronas extendit ad oscula turres.
      Viderat haec dudum summa speculatus ab arce
      Iuppiter ac Veneri mentis penetralia pandit:
      "Curarum, Cytherea, tibi secreta fatebor.
   <font size="2">
    215
   </font>
   Candida Tartareo nuptum Proserpina regi
      iam pridem est decreta dari. Sic Atropos urget,
      sic cecinit longaeva Themis. Nunc matre remota
      rem peragi tempus. Fines invade Sicanos
      et Cereris prolem patulis illudere campis,
   <font size="2">
    220
   </font>
   crastina puniceos cum lux detexerit ortus,
      coge tuis armata dolis, quibus urere cuncta,
      me quoque saepe, soles. Cur ultima regna quiescunt?
      Nulla sit immunis regio nullumque sub umbris
      pectus inaccensum Veneri. Iam tristis Erinys
   <font size="2">
    225
   </font>
   sentiat ardores, Acheron Ditisque severi
      ferrea lascivis mollescant corda sagittis."
      Accelerat praecepta Venus iussuque parentis
      Pallas et inflexo quae terret Maenala cornu
      addunt se comites. Divino semita gressu
   <font size="2">
    230
   </font>
   claruit, augurium qualis laturus iniquum
      praepes sanguineo dilabitur igne cometes
      prodigiale rubens: non illum navita tuto,
      non impune vident populi, sed crine minaci
      nuntiat aut ratibus ventos aut urbibus hostes.
   <font size="2">
    235
   </font>
   Devenere locum, Cereris quo tecta nitebant
      Cyclopum firmata manu: stant ardua ferro
      moenia, ferrati postes immensaque nectit
      claustra chalybs. Nullum tanto sudore Pyragmon
      nec Steropes construxit opus; non talibus umquam
   <font size="2">
    240
   </font>
   spiravere Notis animae nec flumine tanto
      incoctum maduit lassa cervice metallum.
      Atria cingit ebur; trabibus solidatur aenis
      culmen et in celsas surgunt electra columnas.
      Ipsa domum tenero mulcens Proserpina cantu
   <font size="2">
    245
   </font>
   irrita texebat rediturae munera matri.
      Hic elementorum seriem sedesque paternas
      insignibat acu: veterem qua lege tumultum
      discrevit Natura parens et semina iussis
      discessere locis: quidquid leve, fertur in altum,
   <font size="2">
    250
   </font>
   in medium graviora cadunt, incanduit aer,
      legit flamma polum, fluxit mare, terra pependit.
      Nec color unus erat: stellas accendit in auro,
      ostro fundit aquas. Attollit litora gemmis
      filaque mentitos iam iam caelantia fluctus
   <font size="2">
    255
   </font>
   arte tument. Credas inlidi cautibus algam
      et raucum bibulis inserpere murmur harenis.
      Addit quinque plagas. Mediam subtegmine
      rubro obsessam fervore notat; squalebat inustus
      limes et assiduo sitiebant stamina sole:
   <font size="2">
    260
   </font>
   vitales utrimque duas, quas mitis oberrat
      temperies habitanda viris; in fine supremo
      torpentes traxit geminas brumaque perenni
      foedat et aeterno contristat frigore telas.
      Nec non et patrui pingit sacraria Ditis
   <font size="2">
    265
   </font>
   fatalesque sibi Manes. Nec defuit omen;
      praescia nam subitis maduerunt fletibus ora.
      Coeperat et vitreis summo iam margine texti
      Oceanum sinuare vadis; sed cardine verso
      cernit adesse deas imperfectumque laborem
   <font size="2">
    270
   </font>
   deserit et niveos infecit purpura vultus
      per liquidas succensa genas castaeque pudoris
      illuxere faces. Non sic decus ardet eburnum,
      Lydia Sidonio quod femina tinxerit ostro.
      Merserat unda diem; sparso nox umida somno
   <font size="2">
    275
   </font>
   languida caeruleis invexerat otia bigis,
      iamque viam Pluto superas molitur ad auras
      germani monitu. Torvos invisa iugales
      Allecto temone ligat, qui pascua mandunt
      Cocyti pratisque Erebi nigrantibus errant
   <font size="2">
    280
   </font>
   stagnaque tranquillae potantes marcida Lethes
      aegra soporatis spumant oblivia linguis.
      Orphnaeus crudele micans Aethonque sagitta
      ocior et Stygii sublimis gloria Nycteus
      armenti Ditisque nota signatus Alastor
   <font size="2">
    285
   </font>
   stabant ante fores iuncti saevumque fremebant
      crastina venturae spectantes gaudia praedae.
  </p>
  <p class="border">
  </p>
 </body>
</div>