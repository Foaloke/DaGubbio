<div>
 Newton: Scholium Generale from the Principia
 <body>
  <center>
   PHILOSOPHIÆ NATURALIS PRINCIPIA MATHEMATICA
      AUCTORE ISAACO NEWTONO, EQ. AUR.
   <font size="3">
    Editio tertia aucta et emendata
      Londini: apud Guil. &amp; Joh. Innys, Regiæ Societatis typographos
      MDCCXXVI
   </font>
   <p>
    [pp. 526 usque ad 530]
   </p>
   <p>
   </p>
   <p>
    <font size="5">
     SCHOLIUM GENERALE
    </font>
   </p>
  </center>
  <p>
   Hypothesis vorticum multis premitur difficultatibus. Ut planeta unusquisque radio ad solem ducto areas describat tempori proportionales, tempora periodica partium vorticis deberent esse in duplicata ratione distantiarum a sole. Ut periodica planetarum tempora sint in proportione sesquiplicata distantiarum a sole, tempora periodica partium vorticis deberent esse in sesquiplicata distantiarum proportione. Ut vortices minores circum saturnum, jovem &amp; alios planetas gyrati conserventur &amp; tranquille natent in vortice solis, tempora periodica partium vorticis solaris deberent esse æqualia. Revolutiones solis &amp; planetarum circum axes suos, quæ cum motibus vorticum congruere deberent, ab omnibus hisce proportionibus discrepant. Motus cometarum sunt summe regulares, &amp; easdem leges cum planetarum motibus observant, &amp; per vortices explicari nequeunt. Feruntur cometæ motibus valde eccentricis in omnes coelorum partes, quod fieri non potest, nisi vortices tollantur.
  </p>
  <p>
   Projectilia, in aëre nostro, solam aëris resistentiam sentiunt. Sublato aëre, ut sit in vacuo
   <i>
    Boyliano
   </i>
   , resistentia cessat, siquidem pluma tenuis &amp; aurum solidum æquali cum velocitate in hoc vacuo cadunt. Et par est ratio spatiorum coelestium, quæ sunt supra atmosphæram terræ. Corpora omnia in istis spatiis liberrime moveri debent; &amp; propterea planetæ &amp; cometæ in orbibus specie &amp; positione datis secundum leges supra expositas perpetuo revolvi. Perseverabunt quidem in orbibus suis per leges gravitatis, sed regularem orbium situm primitus acquirere per leges hasce minime potuerunt.
  </p>
  <p>
   Planetæ sex principales revolvuntur circum solem in circulis soli concentricis, eadem motus directione, in eodem plano quamproxime. Lunæ decem revolvuntur circum terram, jovem &amp; saturnum in circulis concentricis, eadem motus directione, in planis orbium planetarum quamproxime. Et hi omnes motus regulares originem non habent ex causis mechanicis; siquidem cometæ in orbibus valde eccentricis, &amp; in omnes coelorum partes libere feruntur. Quo motus genere cometæ per orbes planetarum celerrime &amp; facillime transeunt, &amp; in apheliis suis ubi tardiores sunt &amp; diutius morantur; quam longissime distant ab invicem, ut se mutuo quam minime trahant. Elegantissima hæcce solis, planetarum &amp; cometarum compages non nisi consilio &amp; dominio entis intelligentis &amp; potentis oriri potuit. Et si stellæ fixæ sint centra similium systematum, hæc omnia simili consilio constructa suberunt
   <i>
    Unius
   </i>
   dominio: præsertim cum lux fixarum sit ejusdem naturæ ac lux solis, &amp; systemata omnia lucem in omnia invicem immittant. Et ne fixarum systemata per gravitatem suam in se mutuo cadant, hic eadem immensam ab invicem distantiam posuerit.
  </p>
  <p>
   Hic omnia regit non ut anima mundi, sed ut universorum dominus. Et propter dominium suum, dominus deus
   <sup>
    <font size="2">
     1
    </font>
   </sup>
   [“Pantokrator” litteris Graecis: Pantokrátwr] dici solet. Nam deus est vox relativa &amp; ad servos refertur: &amp; deitas est dominatio dei, non in corpus proprium, uti sentiunt quibus deus est anima mundi, sed in servos. Deus summus est ens æternum, infinitum, absolute perfectum: sed ens utcunque perfectum sine dominio non est dominus deus. Dicimus enim deus meus, deus vester, deus
   <i>
    Israelis
   </i>
   , deus deorum, &amp; dominus dominorum: sed non dicimus æternus meus, æternus vester, æternus
   <i>
    Israelis
   </i>
   , æternus deorum; non dicimus infinitus meus, vel perfectus meus. Hæ appellationes relationem non habent ad servos. Vox deus passim
   <sup>
    <font size="2">
     2
    </font>
   </sup>
   significat dominum: sed omnis dominus non est deus. Dominatio entis spiritualis deum constituit, vera verum, summa summum, ficta fictum. Et ex dominatione vera sequitur deum verum esse vivum, intelligentem &amp; potentem; ex reliquis perfectionibus summum esse, vel summe perfectum. Æternus est &amp; infinitus, omnipotens &amp; omnisciens, id est, durat ab æterno in æternum, &amp; adest ab infinito in infinitum: omnia regit; &amp; omnia cognoscit, quæ fiunt aut fieri possunt. Non est æternitas &amp; infinitas, sed æternus &amp; infinitus; non est duratio &amp; spatium, sed durat &amp; adest. Durat semper, &amp; adest ubique, &amp; existendo semper &amp; ubique, durationem &amp; spatium constituit. Cum unaquæque spatii particula sit
   <i>
    semper
   </i>
   , &amp; unumquodque durationis indivisibile momentum
   <i>
    ubique
   </i>
   , certe rerum omnium fabricator ac dominus non erit
   <i>
    numquam, nusquam
   </i>
   . Omnis anima sentiens diversis temporibus, &amp; in diversis sensuum, &amp; motuum organis eadem est persona indivisibilis. Partes dantur successivæ in duratione, coexistentes in spatio, neutræ in persona hominis seu principio ejus cogitante; &amp; multo minus in substantia cogitante dei. Omnis homo, quatenus res sentiens, est unus &amp; idem homo durante vita sua in omnibus &amp; singulis sensuum organis. Deus est unus &amp; idem deus semper &amp; ubique. Omnipræsens est non per virtutem solam, sed etiam per substantiam: nam virtus sine substantia subsistere non potest. In ipso
   <sup>
    <font size="2">
     3
    </font>
   </sup>
   continentur &amp; moventur universa, sed sine mutua passione. Deus nihil patitur ex corporum motibus: illa nullam sentiunt resistentiam ex omnipræsentia dei. Deum summum necessario existere in consesso est: Et eadem necessitate
   <i>
    semper
   </i>
   est &amp;
   <i>
    ubique
   </i>
   . Unde etiam totus est sui similis, totus oculus, totus auris, totus cerebrum, totus brachium, totus vis sentiendi, intelligendi, &amp; agendi, sed more minime humano, more minime corporeo, more nobis prorsus incognito. Ut cæcus non habet ideam colorum, sic nos ideam non habemus modorum, quibus deus sapientissimus sentit &amp; intelligit omnia. Corpore omni &amp; figura corporea prorsus destituitur, ideoque videri non potest, nec audiri, nec tangi, nec sub specie rei alicujus corporei coli debet. Ideas habemus attributorum ejus, sed quid sit rei alicujus substantia minime cognoscimus. Videmus tantum corporum figuras &amp; colores, audimus tantum sonos, tangimus tantum superficies externas, olfacimus odores solos, &amp; gustamus sapores: intimas substantias nullo sensu, nulla actione reflexa cognoscimus; &amp; multo minus ideam habemus substantiæ dei. Hunc cognoscimus solummodo per proprietates ejus &amp; attributa, &amp; per sapientissimas &amp; optimas rerum structuras &amp; causas finales, &amp; admiramur ob perfectiones; veneramur autem &amp; colimus ob dominium. Colimus enim ut servi, &amp; deus sine dominio, providentia, &amp; causis finalibus nihil aliud est quam fatum &amp; natura. A cæca necessitate metaphysica, quæ utique eadem est semper &amp; ubique, nulla oritur rerum variatio. Tota rerum conditarum pro locis ac temporibus diversitas, ab ideis &amp; voluntate entis necessario existentis solummodo oriri potuit. Dicitur autem deus per allegoriam videre, audire, loqui, ridere, amare, odio habere, cupere, dare, accipere, gaudere, irasci, pugnare, fabricare, condere, construere. Nam sermo omnis de deo a rebus humanis per similitudinem aliquam desumitur, non perfectam quidem, sed aliqualem tamen. Et hæc de deo, de quo utique ex phænomenis disserere, ad philosophiam naturalem pertinet.
  </p>
  <p>
   Hactenus phænomena cælorum &amp; maris nostri per vim gravitatis exposui, sed causam gravitatis nondum assignavi. Oritur utique hæc vis a causa aliqua, quæ penetrat ad usque centra solis &amp; planetarum, sine virtutis diminutione; quæque agit non pro quantitate superficierum particularum, in quas agit (ut solent causæ mechanicæ) sed pro quantitate materiæ
   <i>
    solidæ
   </i>
   ; &amp; cujus actio in immensas distantias undique extenditur, decrescendo semper in duplicata ratione distantiarum. Gravitas in solem componitur ex gravitatibus in singulas solis particulas, &amp; recedendo a sole decrescit accurate in duplicata ratione distantiarum ad usque orbem saturni, ut ex quiete apheliorum planetarum manifestum est, &amp; ad usque ultima cometarum aphelia, si modo aphelia illa quiescant. Rationem vero harum gravitatis proprietatum ex phænomenis nondum potui deducere, &amp; hypotheses non fingo. Quicquid enim ex phænomenis non deducitur,
   <i>
    hypothesis
   </i>
   vocanda est; &amp; hypotheses seu metaphysicæ, seu physicæ, seu qualitatum occultarum, seu mechanicæ, in
   <i>
    philosophia experimentali
   </i>
   locum non habent. In hac philosophia propositiones deducuntur ex phænomenis, &amp; redduntur generales per inductionem. Sic impenetrabilitas, mobilitas, &amp; impetus corporum &amp; leges motuum &amp; gravitatis innotuerunt. Et satis est quod gravitas revera existat, &amp; agat secundum leges a nobis expositas, &amp; ad corporum cælestium &amp; maris nostri motus omnes sufficiat.
  </p>
  <p>
   Adjicere jam liceret nonnulla de spiritu quodam subtilissimo corpora crassa pervadente, &amp; in iisdem latente; cujus vi &amp; actionibus particulæ corporum ad minimas distantias se mutuo attrahunt, &amp; contiguæ factæ cohærent; &amp; corpora electrica agunt ad distantias majores, tam repellendo quam attrahendo corpuscula vicina; &amp; lux emittitur, reflectitur, refringitur, inflectitur, &amp; corpora calefacit; &amp; sensatio omnis excitatur, &amp; membra animalium ad voluntatem moventur, vibrationibus scilicet hujus spiritus per solida nervorum capillamenta ab externis sensuum organis ad cerebrum &amp; a cerebro in musculos propagatis. Sed hæc paucis exponi non possunt; neque adest sufficiens copia experimentorum, quibus leges actionum hujus spiritus accurate determinari &amp; monstrari debent.
  </p>
  <p>
   F I N I S
  </p>
  <p>
   1. Id est Imperator universalis.
  </p>
  <p>
   2.
   <i>
    Pocockus
   </i>
   noster vocem dei deducit a voce
   <i>
    Arabica du
   </i>
   , (&amp; in casu obliquo
   <i>
    di
   </i>
   ,) quæ dominum significat. Et hoc sensu principes vocantur dii,
   <i>
    Psalm.
   </i>
   lxxxiv. 6. &amp;
   <i>
    Joan.
   </i>
   x. 45. Et
   <i>
    Moses
   </i>
   dicitur
   <i>
    deus
   </i>
   fratris
   <i>
    Aaron
   </i>
   , &amp;
   <i>
    deus
   </i>
   regis
   <i>
    Pharaoh
   </i>
   (
   <i>
    Exod.
   </i>
   iv. 16. &amp; vii 1.) Et eodem sensu animæ principum mortuorum olim a gentibus vocabantur dii, sed falso propter defectum dominii.
  </p>
  <p>
   3. Ita sentiebant veteres, ut
   <i>
    Pythagoras
   </i>
   apud
   <i>
    Ciceronem
   </i>
   , de Natura deorum,
   <i>
    lib.
   </i>
   1.
   <i>
    Thales, Anaxagoras, Virgilius
   </i>
   Georgic.
   <i>
    lib.
   </i>
   iv. v. 220, &amp; Æneid.
   <i>
    lib.
   </i>
   6. v. 721.
   <i>
    Philo
   </i>
   Allegor.
   <i>
    lib.
   </i>
   1. sub initio.
   <i>
    Aratus
   </i>
   in Phænom. sub initio. Ita etiam scriptores sacri ut
   <i>
    Paulus
   </i>
   in Act. xvii. 27, 28.
   <i>
    Johannes
   </i>
   in Evang. xiv. 2.
   <i>
    Moses
   </i>
   in Deut. iv. 39. &amp; x. 14.
   <i>
    David
   </i>
   Psal. cxxxix. 7, 8, 9.
   <i>
    Solomon
   </i>
   1 Reg. viii. 27.
   <i>
    Job
   </i>
   xxii. 12, 13, 14.
   <i>
    Jeremias
   </i>
   xxiii. 23, 24. Fingebant autem idololatræ solem, lunam, &amp; astra, animas hominum &amp; alias mundi partes esse partes dei summi &amp; ideo colendas sed falso.
  </p>
  <center>
  </center>
 </body>
</div>