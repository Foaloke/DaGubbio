<div>
 Ovid: Ex Ponto I
 <body>
  <p class="pagehead">
   P. OVIDI NASONIS EPISTVLAE EX PONTO
      LIBER PRIMVS
  </p>
  <p class="border">
  </p>
  <p>
   <b>
    I. BRVTO
   </b>
  </p>
  <p>
   Naso Tomitanae iam non nouus incola terrae
             hoc tibi de Getico litore mittit opus.
      Si uacat, hospitio peregrinos, Brute, libellos
             excipe dumque aliquo, quolibet abde modo.
      Publica non audent intra monimenta uenire,
   <font size="2">
    5
   </font>
   ne suus hoc illis clauserit auctor iter.
      A, quotiens dixi: 'Certe nil turpe docetis,
             ite, patet castis uersibus ille locus.'
      Non tamen accedunt, sed, ut aspicis ipse, latere
             sub lare priuato tutius esse putant.
   <font size="2">
    10
   </font>
   Quaeris ubi hos possis nullo componere laeso?
             Qua steterant Artes, pars uacat illa tibi.
      Quid ueniant nouitate roges fortasse sub ipsa.
             Accipe quodcumque est, dummodo non sit amor.
      Inuenies, quamuis non est miserabilis index,
   <font size="2">
    15
   </font>
   non minus hoc illo triste quod ante dedi.
      Rebus idem titulo differt, et epistula cui sit
             non occultato nomine missa docet.
      Nec uos hoc uultis, sed nec prohibere potestis
             Musaque ad inuitos officiosa uenit.
   <font size="2">
    20
   </font>
   Quicquid id est, adiunge meis; nihil inpedit ortos
             exule seruatis legibus Vrbe frui.
      Quod metuas non est: Antoni scripta leguntur
             doctus et in promptu scrinia Brutus habet.
      Nec me nominibus furiosus confero tantis:
   <font size="2">
    25
   </font>
   saeua deos contra non tamen arma tuli.
      Denique Caesareo, quod non desiderat ipse,
             non caret e nostris ullus honore liber.
      Si dubitas de me, laudes admitte deorum
             et carmen dempto nomine sume meum.
   <font size="2">
    30
   </font>
   Adiuuat in bello pacatae ramus oliuae
             proderit auctorem pacis habere nihil?
      Cum foret Aeneae ceruix subiecta parenti,
             dicitur ipsa uiro flamma dedisse uiam.
      Fert liber Aeneaden, et non iter omne patebit?
   <font size="2">
    35
   </font>
   At patriae pater hic, ipsius ille fuit.
      Ecquis ita est audax ut limine cogat abire
             iactantem Pharia tinnula sistra manu?
      Ante deum Matrem cornu tibicen adunco
             cum canit, exiguae quis stipis aera negat?
   <font size="2">
    40
   </font>
   Scimus ab imperio fieri nil tale Dianae;
             unde tamen uiuat uaticinator habet.
      Ipsa mouent animos superorum numina nostros
             turpe nec est tali credulitate capi.
      En, ego pro sistro Phrygiique foramine buxi
   <font size="2">
    45
   </font>
   gentis Iuleae nomina sancta fero.
      Vaticinor moneoque: locum date sacra ferenti;
             non mihi, sed magno poscitur ille deo,
      nec, quia uel merui uel sensi principis iram,
             a nobis ipsum nolle putate coli.
   <font size="2">
    50
   </font>
   Vidi ego linigerae numen uiolasse fatentem
             Isidis Isiacos ante sedere focos.
      Alter ob huic similem priuatus lumine culpam
             clamabat media se meruisse uia.
      Talia caelestes fieri praeconia gaudent,
   <font size="2">
    55
   </font>
   ut sua quid ualeant numina teste probent.
      Saepe leuant poenas ereptaque lumina reddunt,
             cum bene peccati paenituisse uident.
      Paenitet, o! si quid miserorum creditur ulli,
             paenitet et facto torqueor ipse meo.
   <font size="2">
    60
   </font>
   Cumque sit exilium, magis est mihi culpa dolori
             estque pati poenam quam meruisse minus.
      Vt mihi di faueant, quibus est manifestior ipse,
             poena potest demi, culpa perennis erit.
      Mors faciet certe ne sim, cum uenerit, exul;
   <font size="2">
    65
   </font>
   ne non peccarim mors quoque non faciet.
      Non igitur mirum, si mens mea tabida facta
             de niue manantis more liquescit aquae.
      Estur ut occulta uitiata teredine nauis,
             aequorei scopulos ut cauat unda salis,
   <font size="2">
    70
   </font>
   roditur ut scabra positum rubigine ferrum,
             conditus ut tineae carpitur ore liber,
      sic mea perpetuos curarum pectora morsus,
             fine quibus nullo conficiantur, habent.
      Nec prius hi mentem stimuli quam uita relinquet
   <font size="2">
    75
   </font>
   quique dolet citius quam dolor ipse cadet.
      Hoc mihi si superi, quorum sumus omnia, credent,
             forsitan exigua dignus habebor ope,
      inque locum Scythico uacuum mutabor ab arcu.
             Plus isto duri si precer oris ero.
  </p>
  <p>
   <b>
    II. FABIO MAXIMO
   </b>
  </p>
  <p>
   Maxime, qui tanti mensuram nominis inples
             et geminas animi nobilitate genus,
      qui nasci ut posses, quamuis cecidere trecenti,
             non omnis Fabios abstulit una dies,
      forsitan haec a quo mittatur epistula quaeras,
   <font size="2">
    5
   </font>
   quisque loquar tecum certior esse uelis.
      Ei mihi! quid faciam? Vereor ne nomine lecto
             durus et auersa cetera mente legas!
      Videris! Audebo tibi me scripsisse fateri
             &lt; . . . . . . . . . . . . . . &gt;
   <font size="2">
    10
   </font>
   qui, cum me poena dignum grauiore fuisse
             confiteor, possum uix grauiora pati.
      Hostibus in mediis interque pericula uersor,
             tamquam cum patria pax sit adempta mihi.
      Qui, mortis saeuo geminent ut uulnere causas,
   <font size="2">
    15
   </font>
   omnia uipereo spicula felle linunt.
      His eques instructus perterrita moenia lustrat
             more lupi clausas circumeuntis oues,
      at semel intentus neruo leuis arcus equino
             uincula semper habens inresoluta manet;
   <font size="2">
    20
   </font>
   tecta rigent fixis ueluti uelata sagittis
             portaque uix firma submouet arma sera.
      Adde loci faciem nec fronde nec arbore tecti
             et quod iners hiemi continuatur hiems.
      Hic me pugnantem cum frigore cumque sagittis
   <font size="2">
    25
   </font>
   cumque meo fato quarta fatigat hiems.
      Fine carent lacrimae, nisi cum stupor obstitit illis
             et similis morti pectora torpor habet.
      Felicem Nioben, quamuis tot funera uidit,
             quae posuit sensum saxea facta mali!
   <font size="2">
    30
   </font>
   Vos quoque felices, quarum clamantia fratrem
             cortice uelauit populus ora nouo!
      Ille ego sum lignum qui non admittar in ullum;
             ille ego sum frustra qui lapis esse uelim.
      Ipsa Medusa oculis ueniat licet obuia nostris,
   <font size="2">
    30
   </font>
   amittet uires ipsa Medusa suas.
      Viuimus ut numquam sensu careamus amaro,
             et grauior longa fit mea poena mora.
      Sic inconsumptum Tityi semperque renascens
             non perit, ut possit saepe perire, iecur.
   <font size="2">
    40
   </font>
   At, puto, cum requies medicinaque publica curae
             somnus adest, solitis nox uenit orba malis.
      Somnia me terrent ueros imitantia casus
             et uigilant sensus in mea damna mei.
      Aut ego Sarmaticas uideor uitare sagittas
   <font size="2">
    45
   </font>
   aut dare captiuas ad fera uincla manus
      aut, ubi decipior melioris imagine somni,
             aspicio patriae tecta relicta meae
      et modo uobiscum, quos sum ueneratus, amici,
             et modo cum cara coniuge multa loquor.
   <font size="2">
    50
   </font>
   Sic ubi percepta est breuis et non uera uoluptas,
             peior ab admonitu fit status iste boni.
      Siue dies igitur caput hoc miserabile cernit,
             siue pruinosi Noctis aguntur equi,
      sic mea perpetuis liquefiunt pectora curis,
   <font size="2">
    55
   </font>
   ignibus admotis ut noua cera solet.
      Saepe precor mortem, mortem quoque deprecor idem,
             ne mea Sarmaticum contegat ossa solum.
      Cum subit, Augusti quae sit clementia, credo
             mollia naufragiis litora posse dari.
   <font size="2">
    60
   </font>
   Cum uideo quam sint mea fata tenacia, frangor
             spesque leuis magno uicta timore cadit,
      nec tamen ulterius quicquam speroue precorue
             quam male mutato posse carere loco.
      Aut hoc aut nihil est pro me temptare modeste
   <font size="2">
    65
   </font>
   gratia quod saluo uestra pudore queat.
      Suscipe, Romanae facundia, Maxime, linguae
             difficilis causae mite patrocinium.
      Est mala, confiteor, sed te bona fiet agente:
             lenia pro misera fac modo uerba fuga.
   <font size="2">
    70
   </font>
   Nescit enim Caesar, quamuis deus omnia norit,
             ultimus hic qua sit condicione locus.
      Magna tenent illud numen molimina rerum,
             haec est caelesti pectore cura minor,
      nec uacat in qua sint positi regione Tomitae
   <font size="2">
    75
   </font>
   quaererefinitimo uix loca nota Getae
      aut quid Sauromatae faciant, quid Iazyges acres
             cultaque Oresteae Taurica terra deae
      quaeque aliae gentes, ubi frigore constitit Hister,
             dura meant celeri terga per amnis equo.
   <font size="2">
    80
   </font>
   Maxima pars hominum nec te, pulcherrima, curat,
             Roma, nec Ausonii militis arma timet.
      Dant illis animos arcus plenaeque pharetrae
             quamque libet longis cursibus aptus equus
      quodque sitim didicere diu tolerare famemque
   <font size="2">
    85
   </font>
   quodque sequens nullas hostis habebit aquas.
      Ira uiri mitis non me misisset in istam,
             si satis haec illi nota fuisset humus.
      Nec me nec quemquam Romanum gaudet ab hoste
             meque minus, uitam cui dabat ipse, capi.
   <font size="2">
    90
   </font>
   Noluit, ut poterat, minimo me perdere nutu:
             nil opus est ullis in mea fata Getis.
      Sed neque cur morerer quicquam mihi comperit actum,
             et minus infestus quam fuit esse potest.
      Tunc quoque nil fecit, nisi quod facere ipse coegi;
   <font size="2">
    95
   </font>
   paene etiam merito parcior ira meo est.
      Di faciant igitur, quorum iustissimus ipse est,
             alma nihil maius Caesare terra ferat.
      Vtque diu sub eo, sic sit sub Caesare terra
             perque manus huius tradita gentis eat.
   <font size="2">
    100
   </font>
   At tu tam placido quam nos quoque sensimus illum
             iudice pro lacrimis ora resolue meis.
      Non petito ut bene sit, sed uti male tutius utque
             exilium saeuo distet ab hoste meum,
      quamque dedere mihi praesentia numina uitam,
   <font size="2">
    105
   </font>
   non adimat stricto squalidus ense Getes,
      denique, si moriar, subeam pacatius aruum
             ossa nec a Scythica nostra premantur humo
      nec male compositos, ut scilicet exule dignum,
             Bistonii cineres ungula pulset equi,
   <font size="2">
    110
   </font>
   et ne, si superest aliquis post funera sensus,
             terreat et manes Sarmatis umbra meos.
      Caesaris haec animum poterant audita mouere,
             Maxime, mouissent si tamen ante tuum.
      Vox, precor, Augustas pro me tua molliat aures,
   <font size="2">
    115
   </font>
   auxilio trepidis quae solet esse reis,
      adsuetaque tibi doctae dulcedine linguae
             aequandi superis pectora flecte uiri.
      Non tibi Theromedon crudusque rogabitur Atreus
             quique suis homines pabula fecit equis,
   <font size="2">
    120
   </font>
   sed piger ad poenas princeps, ad praemia uelox,
             quique dolet, quotiens cogitur, esse ferox,
      qui uicit semper, uictis ut parcere posset,
             clausit et aeterna ciuica bella sera,
      multa metu poenae, poena qui pauca coercet,
   <font size="2">
    125
   </font>
   et iacit inuita fulmina rara manu.
      Ergo tam placidas orator missus ad aures
             ut propior patriae sit fuga nostra roga.
      Ille ego sum qui te colui, quem festa solebat
             inter conuiuas mensa uidere tuos,
   <font size="2">
    130
   </font>
   ille ego qui duxi uestros Hymenaeon ad ignes
             et cecini fausto carmina digna toro,
      cuius te solitum memini laudare libellos
             exceptis domino qui nocuere suo,
      cui tua nonnumquam miranti scripta legebas,
   <font size="2">
    135
   </font>
   ille ego de uestra cui data nupta domo est.
      Hanc probat et primo dilectam semper ab aeuo
             est inter comites Marcia censa suas
      inque suis habuit matertera Caesaris ante;
             quarum iudicio si quam probata, proba est.
   <font size="2">
    140
   </font>
   Ipsa sua melior fama laudantibus istis
             Claudia diuina non eguisset ope.
      Nos quoque praeteritos sine labe peregimus annos:
             proxima pars uitae transilienda meae.
      Sed de me ut sileam, coniunx mea sarcina uestra est:
   <font size="2">
    145
   </font>
   non potes hanc salua dissimulare fide.
      Confugit haec ad uos, uestras amplectitur aras
             iure uenit cultos ad sibi quisque deos
      flensque rogat precibus lenito Caesare uestris
             busta sui fiant ut propiora uiri.
  </p>
  <p>
   <b>
    III. RVFINO
   </b>
  </p>
  <p>
   Hanc tibi Naso tuus mittit, Rufine, salutem,                    
             qui miser est, ulli si suus esse potest.
      Reddita confusae nuper solacia menti
             auxilium nostris spemque tulere malis.
      Vtque Machaoniis Poeantius artibus heros
   <font size="2">
    5
   </font>
   lenito medicam uulnere sensit opem,
      sic ego mente iacens et acerbo saucius ictu
             admonitu coepi fortior esse tuo
      et iam deficiens sic ad tua uerba reuixi,
             ut solet infuso uena redire mero.
   <font size="2">
    10
   </font>
   Non tamen exhibuit tantas facundia uires
             ut mea sint dictis pectora sana tuis.
      Vt multum demas nostrae de gurgite curae,
             non minus exhausto quod superabit erit.
      Tempore ducetur longo fortasse cicatrix:
   <font size="2">
    15
   </font>
   horrent admotas uulnera cruda manus.
      Non est in medico semper releuetur ut aeger:
             interdum docta plus ualet arte malum.
      Cernis ut e molli sanguis pulmone remissus
             ad Stygias certo limite ducat aquas.
   <font size="2">
    20
   </font>
   Adferat ipse licet sacras Epidaurius herbas,
             sanabit nulla uulnera cordis ope.
      Tollere nodosam nescit medicina podagram
             nec formidatis auxiliatur aquis.
      Cura quoque interdum nulla medicabilis arte
   <font size="2">
    25
   </font>
   aut, ut sit, longa est extenuanda mora.
      Cum bene firmarunt animum praecepta iacentem
             sumptaque sunt nobis pectoris arma tui,
      rursus amor patriae ratione ualentior omni
             quod tua fecerunt scripta retexit opus.
   <font size="2">
    30
   </font>
   Siue pium uis hoc, seu uis muliebre uocari,
             confiteor misero molle cor esse mihi.
      Non dubia est Ithaci prudentia, sed tamen optat
             fumum de patriis posse uidere focis.
      Nescio qua natale solum dulcedine cunctos
   <font size="2">
    35
   </font>
   ducit et inmemores non sinit esse sui.
      Quid melius Roma? Scythico quid frigore peius?
             Huc tamen ex ista barbarus urbe fugit.
      Cum bene sit clausae cauea Pandione natae,
             nititur in siluas illa redire suas.
   <font size="2">
    40
   </font>
   Adsuetos tauri saltus, adsueta leones
             nec feritas illos inpeditantra petunt.
      Tu tamen exilii morsus e pectore nostro
             fomentis speras cedere posse tuis.
      Effice uos ipsi ne tam mihi sitis amandi,
   <font size="2">
    45
   </font>
   talibus ut leuius sit caruisse malum.
      At, puto, qua genitus fueram tellure carenti
             in tamen humano contigit esse loco:
      orbis in extremi iaceo desertus harenis,
             fert ubi perpetuas obruta terra niues.
   <font size="2">
    50
   </font>
   Non ager hic pomum, non dulces educat uuas,
             non salices ripa, robora monte uirent.
      Neue fretum laudes terra magis, aequora semper
             uentorum rabie solibus orba tument.
      Quocumque aspicias, campi cultore carentes
   <font size="2">
    55
   </font>
   uastaque quae nemo uindicat arua iacent.
      Hostis adest dextra laeuaque a parte timendus
             uicinoque metu terret utrumque latus:
      altera Bistonias pars est sensura sarisas,
             altera Sarmatica spicula missa manu.
   <font size="2">
    60
   </font>
   I nunc et ueterum nobis exempla uirorum
             qui forti casum mente tulere refer
      et graue magnanimi robur mirare Rutili
             non usi reditus condicione dati.
      Zmyrna uirum tenuit, non Pontus et hostica tellus,
   <font size="2">
    65
   </font>
   paene minus nullo Zmyrna petenda loco.
      Non doluit patria Cynicus procul esse Sinopeus,
             legit enim sedes, Attica terra, tuas.
      Arma Neoclides qui Persica contudit armis
             Argolica primam sensit in urbe fugam.
   <font size="2">
    70
   </font>
   Pulsus Aristides patria Lacedaemona fugit,
             inter quas dubium quae prior esset erat.
      Caede puer facta Patroclus Opunta reliquit
             Thessalicamque adiit hospes Achillis humum.
      Exul ab Haemonia Pirenida cessit ad undam
   <font size="2">
    75
   </font>
   quo duce trabs Colcha sacra cucurrit aqua.
      Liquit Agenorides Sidonia moenia Cadmus,
             poneret ut muros in meliore loco.
      Venit ad Adrastum Tydeus Calydone fugatus
             et Teucrum Veneri grata recepit humus.
   <font size="2">
    80
   </font>
   Quid referam ueteres Romanae gentis, apud quos
             exulibus tellus ultima Tibur erat?
      Persequar ut cunctos, nulli datus omnibus aeuis
             tam procul a patria est horridiorue locus.
      Quo magis ignoscat sapientia uestra dolenti:
   <font size="2">
    85
   </font>
   quae facit ex dictis, non ita multa, tuis.
      Nec tamen infitior, si possint nostra coire
             uulnera, praeceptis posse coire tuis.
      Sed uereor, ne me frustra seruare labores
             nec iuuer admota perditus aeger ope,
   <font size="2">
    90
   </font>
   nec loquor hoc quia sit maior prudentia nobis,
             sed sum quam medico notior ipse mihi.
      Vt tamen hoc ita sit, munus tua grande uoluntas
             ad me peruenit consuliturque boni.
  </p>
  <p>
   <b>
    IV. VXORI
   </b>
  </p>
  <p>
   Iam mihi deterior canis aspergitur aetas
             iamque meos uultus ruga senilis arat,
      iam uigor et quasso languent in corpore uires
             nec iuueni lusus qui placuere iuuant
      nec, si me subito uideas, agnoscere possis,
   <font size="2">
    5
   </font>
   aetatis facta est tanta ruina meae.
      Confiteor facere hoc annos, sed et altera causa est,
             anxietas animi continuusque labor;
      nam mea per longos si quis mala digerat annos,
             crede mihi, Pylio Nestore maior ero.
   <font size="2">
    10
   </font>
   Cernis ut in duriset quid boue firmius?aruis
             fortia taurorum corpora frangat opus.
      Quae numquam uacuo solita est cessare nouali
             fructibus adsiduis lassa senescit humus.
      Occidet, ad circi si quis certamina semper
   <font size="2">
    15
   </font>
   non intermissis cursibus ibit equus.
      Firma sit illa licet, soluetur in aequore nauis
             quae numquam liquidis sicca carebit aquis.
      Me quoque debilitat series inmensa malorum
             ante meum tempus cogit et esse senem.
   <font size="2">
    20
   </font>
   Otia corpus alunt, animus quoque pascitur illis,
             inmodicus contra carpit utrumque labor.
      Aspice, in has partis quod uenerit Aesone natus,
             quam laudem a sera posteritate ferat.
      At labor illius nostro leuiorque minorque est,
   <font size="2">
    25
   </font>
   si modo non uerum nomina magna premunt.
      Ille est in Pontum Pelia mittente profectus
             qui uix Thessaliae fine timendus erat:
      Caesaris ira mihi nocuit, quem solis ab ortu
             solis ad occasus utraque terra tremit.
   <font size="2">
    30
   </font>
   Iunctior Haemonia est Ponto quam Roma Sinistro
             et breuius quam nos ille peregit iter.
      Ille habuit comites primos telluris Achiuae,
             at nostram cuncti destituere fugam.
      Nos fragili ligno uastum sulcauimus aequor,
   <font size="2">
    35
   </font>
   quae tulit Aesoniden, densa carina fuit.
      Nec mihi Tiphys erat rector nec Agenore natus
             quas fugerem docuit quas sequererque uias.
      Illum tutata est cum Pallade regia Iuno:
             defendere meum numina nulla caput.
   <font size="2">
    40
   </font>
   Illum furtiuae iuuere Cupidinis artes
             quas a me uellem non didicisset amor.
      Ille domum rediit, nos his moriemur in aruis,
             perstiterit laesi si grauis ira dei.
      Durius est igitur nostrum, fidissima coniunx,
   <font size="2">
    45
   </font>
   illo quod subiit Aesone natus opus.
      Te quoque, quam iuuenem discedens Vrbe reliqui,
             credibile est nostris insenuisse malis.
      O! egodi faciant!talem te cernere possim,
             caraque mutatis oscula ferre comis
   <font size="2">
    50
   </font>
   amplectique meis corpus non pingue lacertis
             et 'Gracile hoc fecit' dicere 'cura mei'
      et narrare meos flenti flens ipse labores
             sperato numquam conloquioque frui
      turaque Caesaribus cum coniuge Caesare digna,
   <font size="2">
    55
   </font>
   dis ueris, memori debita ferre manu!
      Memnonis hanc utinam, lenito principe, mater
             quam primum roseo prouocet ore diem!
  </p>
  <p>
   <b>
    V. COTTAE MAXIMO
   </b>
  </p>
  <p>
   Ille tuos quondam non ultimus inter amicos
             ut sua uerba legas, Maxime, Naso rogat,
      in quibus ingenium desiste requirere nostrum,
             nescius exilii ne uideare mei.
      Cernis ut ignauum corrumpant otia corpus,
   <font size="2">
    5
   </font>
   ut capiant uitium, ni moueantur, aquae.
      Et mihi si quis erat ducendi carminis usus,
             deficit estque minor factus inerte situ.
      Haec quoque quae legitis, si quid mihi, Maxime, credis,
             scribimus inuita uixque coacta manu.
   <font size="2">
    10
   </font>
   Non libet in talis animum contendere curas
             nec uenit ad duros Musa uocata Getas.
      Vt tamen ipse uides, luctor deducere uersum,
             sed non fit fato mollior ille meo.
      Cum relego, scripsisse pudet, quia plurima cerno
   <font size="2">
    15
   </font>
   me quoque, qui feci, iudice digna lini.
      Nec tamen emendo; labor hic quam scribere maior
             mensque pati durum sustinet aegra nihil.
      Scilicet incipiam lima mordacius uti
             et sub iudicium singula uerba uocem.
   <font size="2">
    20
   </font>
   Torquet enim fortuna parum, nisi Lixus in Hebrum
             confluat et frondes Alpibus addat Atho.
      Parcendum est animo miserabile uulnus habenti:
             subducunt oneri colla perusta boues.
      At, puto, fructus adest, iustissima causa laborum,
   <font size="2">
    25
   </font>
   et sata cum multo fenore reddit ager.
      Tempus ad hoc nobis, repetas licet omnia, nullum
             profuitatque utinam non nocuisset!opus.
      Cur igitur scribam miraris. Miror et ipse
             et tecum quaero saepe quid inde petam.
   <font size="2">
    30
   </font>
   An populus uere sanos negat esse poetas
             sumque fides huius maxima uocis ego
      qui, sterili totiens cum sim deceptus ab aruo,
             damnosa persto condere semen humo?
      Scilicet est cupidus studiorum quisque suorum
   <font size="2">
    35
   </font>
   tempus et adsueta ponere in arte iuuat.
      Saucius eiurat pugnam gladiator et idem
             inmemor antiqui uulneris arma capit.
      Nil sibi cum pelagi dicit fore naufragus undis
             et ducit remos qua modo nauit aqua.
   <font size="2">
    40
   </font>
   Sic ego constanter studium non utile seruo
             et repeto nollem quas coluisse deas.
      Quid potius faciam? Non sum qui segnia ducam
             otia: mors nobis tempus habetur iners.
      Nec iuuat in lucem nimio marcescere uino
   <font size="2">
    45
   </font>
   nec tenet incertas alea blanda manus.
      Cum dedimus somno quas corpus postulat horas,
             quo ponam uigilans tempora longa modo?
      Moris an oblitus patrii contendere discam
             Sarmaticos arcus et trahar arte loci?
   <font size="2">
    50
   </font>
   Hoc quoque me studium prohibent adsumere uires
             mensque magis gracili corpore nostra ualet.
      Cum bene quaesieris quid agam, magis utile nil est
             artibus his quae nil utilitatis habent.
      Consequor ex illis casus obliuia nostri:
   <font size="2">
    55
   </font>
   hanc messem satis est si mea reddit humus.
      Gloria uos acuat; uos, ut recitata probentur
             carmina, Pieriis inuigilate choris.
      Quod uenit ex facili satis est componere nobis,
             et nimis intenti causa laboris abest.
   <font size="2">
    60
   </font>
   Cur ego sollicita poliam mea carmina cura?
             An uerear ne non adprobet illa Getes?
      Forsitan audacter faciam, sed glorior Histrum
             ingenio nullum maius habere meo.
      Hoc ubi uiuendum est, satis est, si consequor aruo,
   <font size="2">
    65
   </font>
   inter inhumanos esse poeta Getas.
      Quo mihi diuersum fama contendere in orbem?
             Quem fortuna dedit, Roma sit ille locus.
      Hoc mea contenta est infelix Musa theatro.
             Hoc merui, magni sic uoluere dei.
   <font size="2">
    70
   </font>
   Nec reor hinc istuc nostris iter esse libellis
             quo Boreas penna deficiente uenit.
      Diuidimur caelo quaeque est procul urbe Quirini
             aspicit hirsutos comminus ursa Getas.
      Per tantum terrae, tot aquas uix credere possum
   <font size="2">
    75
   </font>
   indicium studii transiluisse mei.
      Finge legi, quodque est mirabile, finge placere:
             auctorem certe res iuuat ista nihil.
      Quid tibi, si calidae, prosit, laudere Syenae
             aut ubi Taprobanen Indica tingit aqua?
   <font size="2">
    80
   </font>
   Altius ire libet? Si te distantia longe
             Pleiadum laudent signa, quid inde feras?
      Sed neque peruenio scriptis mediocribus istuc
             famaque cum domino fugit ab Vrbe suo,
      uosque, quibus perii, tunc cum mea fama sepulta est,
   <font size="2">
    85
   </font>
   nunc quoque de nostra morte tacere reor.
  </p>
  <p>
   <b>
    VI. GRAECINO
   </b>
  </p>
  <p>
   Ecquid, ut audistinam te diuersa tenebat
             terrameos casus, cor tibi triste fuit?
      Dissimules metuasque licet, Graecine, fateri,
             si bene te noui, triste fuisse liquet.
      Non cadit in mores feritas inamabilis istos
   <font size="2">
    5
   </font>
   nec minus a studiis dissidet illa tuis.
      Artibus ingenuis, quarum tibi maxima cura est,
             pectora mollescunt asperitasque fugit;
      nec quisquam meliore fide complectitur illas,
             qua sinit officium militiaeque labor.
   <font size="2">
    10
   </font>
   Certe ego cum primum potui sentire quid essem,
             nam fuit attonito mens mea nulla diu
      hoc quoque fortunam sensi quod amicus abesses,
             qui mihi praesidium grande futurus eras.
      Tecum tunc aberant aegrae solacia mentis
   <font size="2">
    15
   </font>
   magnaque pars animi consiliique mei.
      At nunc, quod superest, fer opem, precor, eminus unam
             adloquioque iuua pectora nostra tuo,
      quae, non mendaci si quicquam credis amico,
             stulta magis dici quam scelerata decet.
   <font size="2">
    20
   </font>
   Nec breue nec tutum peccati quae sit origo
             scribere: tractari uulnera nostra timent.
      Qualicumque modo mihi sunt ea facta, rogare
             desine; non agites, si qua coire uelis.
      Quidquid id est, ut non facinus, sic culpa uocanda est:
   <font size="2">
    25
   </font>
   omnis an in magnos culpa deos scelus est?
      Spes igitur menti poenae, Graecine, leuandae
             non est ex toto nulla relicta meae.
      Haec dea, cum fugerent sceleratas numina terras,
             in dis inuisa sola remansit humo.
   <font size="2">
    30
   </font>
   Haec facit ut uiuat fossor quoque compede uinctus
             liberaque a ferro crura futura putet.
      Haec facit ut, uideat cum terras undique nullas,
             naufragus in mediis brachia iactet aquis.
      Saepe aliquem sollers medicorum cura reliquit
   <font size="2">
    35
   </font>
   nec spes huic uena deficiente cadit.
      Carcere dicuntur clausi sperare salutem
             atque aliquis pendens in cruce uota facit.
      Haec dea quam multos laqueo sua colla ligantis
             non est proposita passa perire nece.
   <font size="2">
    40
   </font>
   Me quoque conantem gladio finire dolorem
             arguit iniecta continuitque manu:
      'Quid' que 'facis? lacrimis opus est, non sanguine', dixit,
             'saepe per has flecti principis ira solet'.
      Quamuis est igitur meritis indebita nostris,
   <font size="2">
    45
   </font>
   magna tamen spes est in bonitate dei.
      Qui ne difficilis mihi sit, Graecine, precare
             confer et in uotum tu quoque uerba meum.
      Inque Tomitana iaceam tumulatus harena,
             si te non nobis ista uouere liquet.
   <font size="2">
    50
   </font>
   Nam prius incipient turris uitare columbae,
             antra ferae, pecudes gramina, mergus aquas
      quam male se praestet ueteri Graecinus amico.
             Non ita sunt fatis omnia uersa meis.
  </p>
  <p>
   <b>
    VII. MESSALINO
   </b>
  </p>
  <p>
   Littera pro uerbis tibi, Messaline, salutem
             quam legis a saeuis attulit usque Getis.
      Indicat auctorem locus? An nisi nomine lecto
             haec me Nasonem scribere uerba latet?
      Ecquis in extremo positus iacet orbe tuorum,
   <font size="2">
    5
   </font>
   me tamen excepto, qui precor esse tuus?
      Di procul a cunctis qui te uenerantur amantque
             huius notitiam gentis habere uelint.
      Nos satis est inter glaciem Scythicasque sagittas
             uiuere, si uita est mortis habenda genus.
   <font size="2">
    10
   </font>
   Nos premat aut bello tellus aut frigore caelum
             truxque Getes armis, grandine pugnet hiems,
      nos habeat regio nec pomo feta nec uuis
             et cuius nullum cesset ab hoste latus.
      Cetera sit sospes cultorum turba tuorum,
   <font size="2">
    15
   </font>
   in quibus, ut populo, pars ego parua fui.
      Me miserum, si tu uerbis offenderis istis
             nosque negas ulla parte fuisse tuos!
      Idque sit ut uerum, mentito ignoscere debes.
             Nil demit laudi gloria nostra tuae.
   <font size="2">
    20
   </font>
   Quis se Caesaribus notus non fingit amicum?
             Da ueniam fasso, tu mihi Caesar eras.
      Nec tamen inrumpo quo non licet ire satisque est
             atria si nobis non patuisse negas.
      Vtque tibi fuerit mecum nihil amplius, uno
   <font size="2">
    25
   </font>
   nempe salutaris quam prius ore minus.
      Nec tuus est genitor nos infitiatus amicos,
             hortator studii causaque faxque mei,
      cui nos et lacrimas, supremum in funere munus,
             et dedimus medio scripta canenda foro.
   <font size="2">
    30
   </font>
   Adde quod est frater, tanto tibi iunctus amore
             quantus in Atridis Tyndaridisque fuit:
      is me nec comitem nec dedignatus amicum est,
             si tamen haec illi non nocitura putas;
      si minus, hac quoque me mendacem parte fatebor:
   <font size="2">
    35
   </font>
   clausa mihi potius tota sit ista domus.
      Sed neque claudenda est et nulla potentia uires
             praestandi ne quid peccet amicus habet.
      Et tamen ut cuperem culpam quoque posse negari,
             sic facinus nemo nescit abesse mihi.
   <font size="2">
    40
   </font>
   Quod nisi delicti pars excusabilis esset,
             parua relegari poena futura fuit.
      Ipse sed hoc uidit, qui peruidet omnia, Caesar,
             stultitiam dici crimina posse mea.
      Quaque ego permisi quaque est res passa pepercit
   <font size="2">
    45
   </font>
   usus et est modice fulminis igne sui.
      Nec uitam nec opes nec ademit posse reuerti,
             si sua per uestras uicta sit ira preces.
      At grauiter cecidi. Quid enim mirabile, si quis
             a Ioue percussus non leue uulnus habet?
   <font size="2">
    50
   </font>
   Ipse suas etiam uires inhiberet Achilles,
             missa grauis ictus Pelias hasta dabat.
      Iudicium nobis igitur cum uindicis adsit,
             non est cur tua me ianua nosse neget.
      Culta quidem, fateor, citra quam debuit illa est,
   <font size="2">
    55
   </font>
   sed fuit in fatis hoc quoque, credo, meis.
      Nec tamen officium sensit domus altera nostrum:
             hic illic uestro sub lare semper eram.
      Quaeque tua est pietas, ut te non excolat ipsum,
             ius aliquod tecum fratris amicus habet.
   <font size="2">
    60
   </font>
   Quid quod, ut emeritis referenda est gratia semper,
             sic est fortunae promeruisse tuae?
      Quod si permittis nobis suadere quid optes,
             ut des quam reddas plura precare deos.
      Idque facis, quantumque licet meminisse, solebas
   <font size="2">
    65
   </font>
   officii causa pluribus esse dati.
      Quo libet in numero me, Messaline, repone,
             sim modo pars uestrae non aliena domus,
      et mala Nasonem, quoniam meruisse uidetur,
             si non ferre doles, at meruisse dole.
  </p>
  <p>
   <b>
    VIII. SEVERO
   </b>
  </p>
  <p>
   A tibi dilecto missam Nasone salutem
             accipe, pars animae magna, Seuere, meae.
      Neue roga quid agam. Si persequar omnia, flebis:
             summa satis nostri si tibi nota mali.
      Viuimus adsiduis expertes pacis in armis
   <font size="2">
    5
   </font>
   dura pharetrato bella mouente Geta.
      Deque tot expulsis sum miles in exule solus:
             tutanec inuideocetera turba latet.
      Quoque magis nostros uenia dignere libellos,
             haec in procinctu carmina facta leges.
   <font size="2">
    10
   </font>
   Stat uetus urbs, ripae uicina binominis Histri,
             moenibus et positu uix adeunda loci.
      Caspius Aegisos, de se si credimus ipsis,
             condidit et proprio nomine dixit opus.
      Hanc ferus Odrysiis inopino Marte peremptis
   <font size="2">
    15
   </font>
   cepit et in regem sustulit arma Getes.
      Ille memor magni generis uirtute quod auget,
             protinus innumero milite cinctus adest
      nec prius abscessit merita quam caede nocentum
             . . . . . . . . . . . . . . .
   <font size="2">
    20
   </font>
   At tibi, rex aeuo, detur, fortissime nostro,
             semper honorata sceptra tenere manu,
      teque, quod et praestatquid enim tibi plenius optem?
             Martia cum magno Caesare Roma probet.
      Sed memor unde abii, queror, o iucunde sodalis,
   <font size="2">
    25
   </font>
   accedant nostris saeua quod arma malis.
      Vt careo uobis, Stygias detrusus in oras,
             quattuor autumnos Pleias orta facit.
      Nec tu credideris urbanae commoda uitae
             quaerere Nasonem: quaerit et illa tamen.
   <font size="2">
    30
   </font>
   Nam modo uos animo, dulces, reminiscor, amici,
             nunc mihi cum cara coniuge nata subit,
      aque domo rursus pulchrae loca uertor ad Vrbis
             cunctaque mens oculis peruidet illa suis.
      Nunc fora, nunc aedes, nunc marmore tecta theatra,
   <font size="2">
    35
   </font>
   nunc subit aequata porticus omnis humo,
      gramina nunc Campi pulchros spectantis in hortos
             stagnaque et euripi Virgineusque liquor.
      At, puto, sic Vrbis misero est erepta uoluptas,
             quolibet ut saltem rure frui liceat!
   <font size="2">
    40
   </font>
   Non meus amissos animus desiderat agros
             ruraque Paeligno conspicienda solo
      nec quos piniferis positos in collibus hortos
             spectat Flaminiae Clodia iuncta uiae,
      quos ego nescio cui colui, quibus ipse solebam
   <font size="2">
    45
   </font>
   ad sata fontanas, nec pudet, addere aquas,
      sunt ubi, si uiuunt, nostra quoque consita quaedam,
             sed non et nostra poma legenda manu.
      Pro quibus amissis utinam contingere possit
             hic saltem profugo glaeba colenda mihi!
   <font size="2">
    50
   </font>
   Ipse ego pendentis, liceat modo, rupe capellas,
             ipse uelim baculo pascere nixus oues.
      Ipse ego, ne solitis insistant pectora curis,
             ducam ruricolas sub iuga curua boues
      et discam Getici quae norunt uerba iuuenci
   <font size="2">
    55
   </font>
   adsuetas illis adiciamque minas.
      Ipse manu capulum pressi moderatus aratri
             experiar mota spargere semen humo.
      Nec dubitem longis purgare ligonibus herbas
             et dare iam sitiens quas bibat hortus aquas.
   <font size="2">
    60
   </font>
   Vnde sed hoc nobis minimum quos inter et hostem
             discrimen murus clausaque porta facit?
      At tibi nascenti, quod toto pectore laetor,
             nerunt fatales fortia fila deae.
      Te modo Campus habet, densa modo porticus umbra,
   <font size="2">
    65
   </font>
   nunc in quo ponis tempora rara forum;
      Vmbria nunc reuocat nec non Albana petentem
             Appia feruenti ducit in arua rota.
      Forsitan hic optes ut iustam subprimat iram
             Caesar et hospitium sit tua uilla meum.
   <font size="2">
    70
   </font>
   A! nimium est quod, amice, petis, moderatius opta
             et uoti quaeso contrahe uela tui.
      Terra uelim propior nullique obnoxia bello
             detur: erit nostris pars bona dempta malis.
  </p>
  <p>
   <b>
    IX. COTTAE MAXIMO
   </b>
  </p>
  <p>
   Quae mihi de rapto tua uenit epistula Celso
             protinus est lacrimis umida facta meis,
      quodque nefas dictu fieri nec posse putaui,
             inuitis oculis littera lecta tua est.
      Nec quicquam ad nostras peruenit acerbius aures,
   <font size="2">
    5
   </font>
   ut sumus in Ponto, perueniatque precor.
      Ante meos oculos tamquam praesentis imago
             haeret et extinctum uiuere fingit amor.
      Saepe refert animus lusus grauitate carentes,
             seria cum liquida saepe peracta fide.
   <font size="2">
    10
   </font>
   Nulla tamen subeunt mihi tempora densius illis
             quae uellem uitae summa fuisse meae,
      cum domus ingenti subito mea lapsa ruina
             concidit in domini procubuitque caput.
      Adfuit ille mihi, cum me pars magna reliquit,
   <font size="2">
    15
   </font>
   Maxime, Fortunae nec fuit ipse comes.
      Illum ego non aliter flentem mea funera uidi
             ponendus quam si frater in igne foret.
      Haesit in amplexu consolatusque iacentem est
             cumque meis lacrimis miscuit usque suas.
   <font size="2">
    20
   </font>
   O quotiens uitae custos inuisus amarae
             continuit promptas in mea fata manus!
      O quotiens dixit: 'Placabilis ira deorum est:
             uiue nec ignosci tu tibi posse nega!'
      Vox tamen illa fuit celeberrima: 'Respice quantum
   <font size="2">
    25
   </font>
   debeat auxilium Maximus esse tibi.
      Maximus incumbet, quaque est pietate, rogabit
             ne sit ad extremum Caesaris ira tenax,
      cumque suis fratris uires adhibebit et omnem,
             quo leuius doleas, experietur opem.'
   <font size="2">
    30
   </font>
   Haec mihi uerba malae minuerunt taedia uitae:
             quae tu ne fuerint, Maxime, uana caue.
      Huc quoque uenturum mihi se iurare solebat
             non nisi te longae ius sibi dante uiae.
      Nam tua non alio coluit penetralia ritu
   <font size="2">
    35
   </font>
   terrarum dominos quam colis ipse deos.
      Crede mihi, multos habeas cum dignus amicos,
             non fuit e multis quolibet ille minor,
      si modo non census nec clarum nomen auorum,
             sed probitas magnos ingeniumque facit.
   <font size="2">
    40
   </font>
   Iure igitur lacrimas Celso libamus adempto,
             cum fugerem, uiuo quas dedit ille mihi;
      carmina iure damus raros testantia mores,
             ut tua uenturi nomina, Celse, legant.
      Hoc est quod possum Geticis tibi mittere ab aruis;
   <font size="2">
    45
   </font>
   hoc solum est istic quod licet esse meum.
      Funera non potui comitare nec ungere corpus
             atque tuis toto diuidor orbe rogis.
      Qui potuit, quem tu pro numine uiuus habebas,
             praestitit officium Maximus omne tibi.
   <font size="2">
    50
   </font>
   Ille tibi exequias et magni funus honoris
             fecit et in gelidos uertit amoma sinus
      diluit et lacrimis maerens unguenta profusis
             ossaque uicina condita texit humo.
      Qui quoniam extinctis quae debet praestat amicis,
   <font size="2">
    55
   </font>
   et nos extinctis adnumerare potest.
  </p>
  <p>
   <b>
    X. FLACCO
   </b>
  </p>
  <p>
   Naso suo profugus mittit tibi, Flacce, salutem,
             mittere rem si quis qua caret ipse potest.
      Longus enim curis uitiatum corpus amaris
             non patitur uires languor habere suas.
      Nec dolor ullus adest nec febribus uror anhelis
   <font size="2">
    5
   </font>
   et peragit soliti uena tenoris iter.
      Os hebes est positaeque mouent fastidia mensae
             et queror, inuisi cum uenit hora cibi.
      Quod mare, quod tellus adpone, quod educat aer,
             nil ibi quod nobis esuriatur erit.
   <font size="2">
    10
   </font>
   Nectar et ambrosiam, latices epulasque deorum,
             det mihi formosa gnaua Iuuenta manu,
      non tamen exacuet torpens sapor ille palatum
             stabit et in stomacho pondus inerte diu.
      Haec ego non ausim, cum sint uerissima, cuiuis
   <font size="2">
    15
   </font>
   scribere, delicias ne mala nostra uocet.
      Scilicet is status est, ea rerum forma mearum
             deliciis etiam possit ut esse locus!
      Delicias illi precor has contingere, si quis
             ne mihi sit leuior Caesaris ira timet.
   <font size="2">
    20
   </font>
   Is quoque qui gracili cibus est in corpore somnus
             non alit officio corpus inane suo,
      sed uigilo uigilantque mei sine fine dolores,
             quorum materiam dat locus ipse mihi.
      Vix igitur possis uisos agnoscere uultus
   <font size="2">
    25
   </font>
   quoque ierit quaeras qui fuit ante color.
      Paruus in exiles sucus mihi peruenit artus
             membraque sunt cera pallidiora noua.
      Non haec inmodico contraxi damna Lyaeo:
             scis mihi quam solae paene bibantur aquae.
   <font size="2">
    30
   </font>
   Non epulis oneror, quarum si tangar amore,
             est tamen in Geticis copia nulla locis.
      Nec uires adimit Veneris damnosa uoluptas:
             non solet in maestos illa uenire toros.
      Vnda locusque nocent et causa ualentior istis,
   <font size="2">
    35
   </font>
   anxietas animi, quae mihi semper adest.
      Haec nisi tu pariter simili cum fratre leuares,
             uix mens tristitiae nostra tulisset onus.
      Vos estis fracto tellus non dura phaselo
             quamque negant multi uos mihi fertis opem.
   <font size="2">
    40
   </font>
   Ferte, precor, semper, quia semper egebimus illa,
             Caesaris offensum dum mihi numen erit.
      Qui meritam nobis minuat, non finiat iram,
             suppliciter uestros quisque rogate deos.
  </p>
 </body>
</div>