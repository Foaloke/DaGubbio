<div>
 Claudian: Panegyricus Dictus Olybrio et Probino Consulibus
 <body>
  <p class="pagehead">
   CLAVDIANI PANEGYRICVS DICTVS OLYBRIO ET PROBINO CONSVLIBVS
  </p>
  <p class="border">
  </p>
  <p>
   Sol, qui flammigeris mundum conplexus habenis
      volvis inexhausto redeuntia saecula motu,
      sparge diem meliore coma, crinemque repexi
      blandius elato surgant temone iugales
      efflantes roseum frenis spumantibus ignem
   <font size="2">
    5
   </font>
   iam nova germanis vestigia torqueat annus
      consulibus, laetique petant exordia menses.
      Scis genus Auchenium, nec te latuere potentes
      Amniadae, nam saepe soles ductoribus illis
      instaurare vias et cursibus addere nomen
   <font size="2">
    10
   </font>
   his neque per dubium pendet Fortuna favorem
      nec novit mutare vices, sed fixus in omnes
      cognatos procedit honos. Quemcumque require
      hac de stirpe virum: certum est de consule nasci.
      Per fasces numerantur avi semperque renata
   <font size="2">
    15
   </font>
   nobilitate virent, et prolem fata secuntur
      continuum simili servantia lege tenorem.
      Nec quisquam procerum temptat, licet aere vetusto
      floreat et claro cingatur Roma senatu,
      se iactare parem, sed prima sede relicta
   <font size="2">
    20
   </font>
   Aucheniis de iure licet certare secundo:
      haud secus ac tacitam Luna regnante per aethram
      sidereae cedunt acies, cum fratre recusso
      aemulus adversis flagraverit ignibus orbis;
      tum iubar Arcturi languet, tum fulva Leonis
   <font size="2">
    25
   </font>
   ira perit, Plaustro iam rara intermicat Arctos
      indignata tegi, iam caligantibus armis
      debilis Orion dextram miratur inertem.
      Quem prius adgrediar? Veteris quis facta Probini
      nesciat aut nimias laudes ignoret Olybri?
   <font size="2">
    30
   </font>
   Vivit adhuc conpletque vagis sermonibus aures
      gloria fusa Probi, quam non ventura silebunt
      lustra nec ignotam rapiet sub nube vetustas.
      Illum fama vehit trans aequora transque remotas
      Tethyos ambages Atlanteosque recessus.
   <font size="2">
    35
   </font>
   Audiit et gelido si quem Maeotica pascit
      sub Iove vel calido si quis coniunctus in axe
      nascentem te, Nile, bibit. Virtutibus ille
      Fortunam domuit numquamque levantibus alte
      intumuit rebus; sed mens circumflua luxu
   <font size="2">
    40
   </font>
   noverat intactum vitio servare rigorem.
      Hic non divitias nigrantibus abdidit antris
      nec tenebris damnavit opes; sed largior imbre
      sueverat innumeras hominum ditare catervas.
      Quippe velut denso currentia munera nimbo
   <font size="2">
    45
   </font>
   cernere semper erat, populis undare penates
      adsiduis, intrare inopes, remeare beatos.
      Praeceps illa manus fluvios superabat Hiberos
      aurea dona vomens  si quis  tellure revulsa
       sollicitis fodiens miratur collibus aurum:
   <font size="2">
    50
   </font>
   quantum stagna Tagi rudibus stillantia venis
      effluxere decus, quanto pretiosa metallo
      Hermi ripa micat, quantas per Lydia culta
      despumat rutilas dives Pactolus harenas.
      Non, mihi centenis pateant si vocibus ora
   <font size="2">
    55
   </font>
   multifidusque ruat centum per pectora Phoebus,
      acta Probi narrare queam, quot in ordine gentes
      rexerit, ad summi quotiens fastigia iuris
      venerit, Italiae late cum frena teneret
      Illyricosque sinus et quos arat Africa campos.
   <font size="2">
    60
   </font>
   Sed nati vicere patrem, solique merentur
      victores audire Probi. Non contigit illi
      talis honos, prima cum parte viresceret aevi,
      nec consul cum fratre fuit. Vos nulla fatigat
      cura diu maiora petens, non anxia mentem
   <font size="2">
    65
   </font>
   spes agit et longo tendit praecordia voto:
      coepistis quo finis erat. Primordia vestra
      vix pauci meruere senes, metasque tenetis
      ante genas dulces quam flos iuvenilis inumbret
      oraque ridenti lanugine vestiat aetas.
   <font size="2">
    70
   </font>
   Tu, precor, ignarum doceas, Parnasia, vatem,
      quis deus ambobus tanti sit muneris auctor.
      Postquam fulmineis inpellens viribus hostem
      belliger Augustus trepidas laxaverat Alpes
      Roma Probo cupiens dignas persolvere grates
   <font size="2">
    75
   </font>
   sedula pro natis dominum flexura rogando
      ire parat. Famuli currum iunxere volantem
      Impetus horribilisque Metus, qui semper agentem
      proelia cum fremitu Romam comitantur anhelo,
      sive petat Parthos seu cuspide turbet Hydaspen.
   <font size="2">
    80
   </font>
   Hic ligat axe rotas; hic sub iuga ferrea nectit
      cornipedes rigidisque docet servire lupatis.
      Ipsa, triumphatis quae possidet aethera regnis,
      adsilit innuptae ritus imitata Minervae.
      Nam neque caesariem crinali stringere cultu
   <font size="2">
    85
   </font>
   colla nec ornatu patitur mollire retorto;
      dextrum nuda latus, niveos exerta lacertos,
      audacem retegit mammam, laxumque coercens
      mordet gemma sinum; nodus, qui sublevat ensem
      album puniceo pectus discriminat ostro.
   <font size="2">
    90
   </font>
   Miscetur decori virtus pulcherque severo
      armatur terrore pudor, galeaeque minaci
      flava cruentarum praetenditur umbra iubarum,
      et formidato clipeus Titana lacessit
      lumine, quem tota variarat Mulciber arte:
   <font size="2">
    95
   </font>
   hic patris Mavortis amor fetusque notantur
      Romulei; pius amnis inest et belva nutrix;
      electro Thybris, pueri formantur in auro;
      fingunt aera lupam; Mavors adamante coruscat.
      Iam, simul emissis rapido velocior Euro
   <font size="2">
    100
   </font>
   fertur equis, stridunt Zephyri cursuque rotarum
      saucia dividuis clarescunt nubila sulcis.
      Nec traxere moras, sed lapsu protinus uno,
      quem poscunt, tetigere locum, qua fine sub imo
      angustant aditum curvis anfractibus Alpes
   <font size="2">
    105
   </font>
   claustraque congestis scopulis durissima tendunt,
      non alia reseranda manu, sed pervia tantum
      Augusto geminisque fidem mentita tyrannis.
      Semirutae turres avulsaque moenia fumant;
      crescunt in cumulum strages vallemque profundam
   <font size="2">
    110
   </font>
   aequavere iugis; stagnant inmersa cruore
      corpora; turbantur permixto funere Manes.
      Haud procul exhausto laetus certamine victor
      caespite gramineo consederat arbore fultus
      adclines umeros; dominum gavisa coronat
   <font size="2">
    115
   </font>
   terra suum, surguntque toris maioribus herbae.
      Sudor adhuc per membra calet creberque recurrit
      halitus et placidi radiant in casside vultus:
      qualis letifera populatus caede Gelonos
      procubat horrendus Getico Gradivus in Haemo;
   <font size="2">
    120
   </font>
   exuvias Bellona levat, Bellona tepentes
      pulvere solvit equos, inmensaque cornus in  hastam
      porrigitur tremulisqe ferit splendoribus Hebrum.
      Ut stetit ante ducem discussas Roma per auras,
      conscia ter sonuit rupes et inhorruit atrum
   <font size="2">
    125
   </font>
   maiestate nemus. Prior hic 'o numen amicum'
      dux ait 'et legum genetrix longeque regendo
      circumfusa polo consorsque adiuncta Tonanti,
      dic agedum, quae causa viae? Cur deseris arces
      Ausonias caelumque tuum? Dic, maxima rerum!
   <font size="2">
    130
   </font>
   Non ego vel Libycos cessem tolerare vapores
      Sarmaticosve pati medio sub frigore Coros,
      si tu, Roma, velis; pro te quascumque per oras
      ibimus et nulla sub tempestate timentes
      solstitio Meroen, bruma temptabimus Histrum'.
   <font size="2">
    135
   </font>
   Tum regina refert: 'non me latet, inclute rector,
      quam tua pro Latio victricia castra laborent,
      nec quod servitium rursus furiaeque rebelles
      edomitae paribus sub te cecidere triumphis.
      Sed, precor, hoc donum cum libertate recenti
   <font size="2">
    140
   </font>
   adicias, si vera manet reverentia nostri.
      Sunt mihi pubentes alto de semine fratres,
      pignora cara Probi, festa quos luce creatos
      ipsa meo fovi gremio. Cunabula parvis
      ipsa dedi, cum matris onus Lucina beatum
   <font size="2">
    145
   </font>
   solveret et magnos proferrent sidera partus.
      His ego nec Decios pulchros fortesve Metellos
      praetulerim, non qui poenum domuere ferocem,
      Scipiadas Gallisque genus fatale Camillos.
      Pieriis pollent studiis multoque redundant
   <font size="2">
    150
   </font>
   eloquio; nec desidiis dapibusque paratis
      indulgere iuvat nec tanta licentia vitae
      arripit aut mores aetas lasciva relaxat:
      sed gravibus curis animum sortita senilem
      ignea longaevo frenatur corde iuventus.
   <font size="2">
    155
   </font>
   Illis, quam propriam ducunt ab origine, sortem
      oramus praebere velis annique futurum
      devoveas venientis iter. Non inproba posco,
      non insueta dabis: domus haec de more requirit.
      Adnue: sic nobis Scythicus famuletur Araxes,
   <font size="2">
    160
   </font>
   sic Rhenus per utrumque latus, Medisque subactis
      nostra Semiramiae timeant insignia turres;
      sic fluat adtonitus Romana per oppida Ganges'.
      Ductor ad haec: 'Optata iubes ultroque volentem,
      diva rogas; non haec precibus temptanda fuissent.
   <font size="2">
    165
   </font>
   Usque adeone meam condunt oblivia mentem,
      ut pigeat meminisse Probi, quo vindice totam
      vidimus Hesperiam fessasque resurgere gentes?
      Ante dabunt hiemes Nilum, per flumina damnae
      errabunt glacieque niger damnabitur Indus,
   <font size="2">
    170
   </font>
   ante Thyesteis iterum conterrita mensis
      intercisa dies refugos vertetur in ortus,
      quam Probus a nostro possit discedere sensu'.
      Dixerat et velox iam nuntius advolat urbem.
      Extemplo strepuere chori collesque canoris
   <font size="2">
    175
   </font>
   plausibus inpulsi septena voce resultant.
      Laetatur veneranda parens et pollice docto
      iam parat auratas trabeas cinctus micantes
      stamine, quod molli tondent de stipite Seres
      frondea lanigerae carpentes vellera silvae,
   <font size="2">
    180
   </font>
   et longum tenues tractus producit in aurum
      filaque concreto cogit squalere metallo.
      Qualis purpureas praebebat candida vestes
      numinibus Latona suis, cum sacra redirent
      ad loca nutricis iam non errantia Deli,
   <font size="2">
    185
   </font>
   illa feros saltus et desolata relinquens
      Maenala lassato certis venatibus arcu,
      Phoebus adhuc nigris rorantia tela venenis
      extincto Pythone ferenstunc insula notos
      lambit amica pedes ridetque Aegaeus alumnis
   <font size="2">
    190
   </font>
   lenior et blando testatur gaudia fluctu:
      sic Proba praecipuo natos exornat amictu,
      quae decorat mundum, cuius Romana potestas
      fetibus augetur. Credas ex aethere lapsam
      stare Pudicitiam, vel sacro ture vocatam
   <font size="2">
    195
   </font>
   Iunonem Inachiis oculos advertere templis.
      Talem nulla refert antiquis pagina libris
      nec Latiae cecinere tubae nec Graia vetustas.
      Coniuge digna Probo; nam coetibus extat
      femineis, quantum superminet ille maritos.
   <font size="2">
    200
   </font>
   Ceu sibi certantes, sexus quid posset uterque,
      hunc legere torum. Taceat Nereida nuptam
      Pelion. O duplici fecundam consule matrem
      felicemque uterum, qui nomina parturit annis!
      Ut sceptrum gessere manu membrisque rigentes
   <font size="2">
    205
   </font>
   aptavere togas, signum dat summus hiulca
      nube Pater gratamque facem per inane rotantes
      prospera vibrati tonuerunt omnia nimbi.
      Accepit sonitus curvis Tiberinus in antris,
      ima valle sedens. Adrectis auribus haesit,
   <font size="2">
    210
   </font>
   unde repentinus caeli fragor. Ilicet herbis
      pallentes thalamos et structa cubilia musco
      deserit ac Nymphis urnam commendat erilem.
      Illi glauca nitent hirsuto lumina vultu
      caeruleis infecta notis, reddentia patrem
   <font size="2">
    215
   </font>
   Oceanum; crispo densantur gramine colla;
      vertice luxuriat toto crinalis harundo,
      quam neque fas Zephyris frangi nec sole perustam
      aestivo candore mori, sed vivida frondet
      aequaevum conplexa caput. Taurina levantur
   <font size="2">
    220
   </font>
   cornua temporibus raucos sudantia rivos;
      destillant per pectus aquae; frons hispida manat
      imbribus; in liquidos fontes se barba repectit.
      Palla graves umeros velat, quam neverat uxor
      Ilia percurrens vitreas sub gurgite telas.
   <font size="2">
    225
   </font>
   Est in Romuleo procumbens insula Thybri,
      qua medius geminas interfluit alveus urbes
      discretas subeunte freto, pariterque minantes
      ardua turrigerae surgunt in culmina ripae.
      Hic stetit et subitum prospexit ab aggere votum:
   <font size="2">
    230
   </font>
   unanimos fratres cuncto stipante senatu
      ire forum strictasque procul radiare secures
      atque uno biiuges tolli de limine fasces.
      Obstipuit visu suspensaque gaudia vocem
      oppressam tenuere die; mox inchoat ore:
   <font size="2">
    235
   </font>
   'Respice, si tales iactas aluisse fluentis,
      Eurota Spartane, tuis. Quid protulit aequum
      falsus olor, valido quamvis decernere caestu
      noverit et ratibus saevas arcere procellas?
      En nova Ledaeis suboles fulgentior astris,
   <font size="2">
    240
   </font>
   ecce mei cives, quorum iam Signifer optat
      adventum stellisque parat convexa futuris.
      Iam per noctivagos dominetur Olybrius axes
      pro Polluce rubens, pro Castore flamma Probini.
      Ipsi vela regent, ipsis donantibus auras
   <font size="2">
    245
   </font>
   navita tranquillo moderabitur aequore pinum.
      Nunc pateras libare deis, nunc solvere multo
      nectare corda libet. Niveos iam pandite coetus,
      Naides, et totum violis praetexite fontem.
      Mella ferant silvae; iam profluat ebrius amnis
   <font size="2">
    250
   </font>
   mutatis in vina vadis; iam sponte per agros
      sudent inriguae spirantia balsama venae.
      Currat qui sociae roget in convivia mensae
      indigenas fluvios, Italis quicumque suberrant
      montibus Alpinasque bibunt de more pruinas,
   <font size="2">
    255
   </font>
   Vulturnusque rapax et Nar vitiatus odoro
      sulphure tardatusque suis erroribus Ufens
      et Phaetonteae perpessus damna ruinae
      Eridanus flavaeque terens querceta Maricae
      Liris et Oebaliae qui temperat arva Galaesus.
   <font size="2">
    260
   </font>
   semper honoratus nostris celebrabitur undis
      iste dies, semper dapibus recoletur opimis'.
      Sic ait et Nymphae patris praecepta secutae
      tecta parant epulis ostroque infecta corusco
      umida gemmiferis inluxit regia mensis.
   <font size="2">
    265
   </font>
   O bene signatum fraterno nomine tempus,
      o consanguineis felix auctoribus anne,
      incipe quadrifidum phoebi torquere laborem.
      Prima tibi procedat hiemps non frigore torpens,
      non canas vestita nives, non aspera ventis,
   <font size="2">
    270
   </font>
   sed tepido calefacta Noto; ver inde serenum
      protinus, et liquidi clementior aura Favoni
      pratis te croceis pingat; te messibus aestas
      induat, autumnusque madentibus ambiat uvis.
      omni nobilior lustro tibi gloria soli
   <font size="2">
    275
   </font>
   contigit, exactum numquam memorata per aevum,
      germanos habuisse duces; te cuncta loquetur
      tellus; te variis scribent in floribus Horae,
      longaque perpetui ducent in saecula fasti.
  </p>
  <p class="border">
  </p>
 </body>
</div>