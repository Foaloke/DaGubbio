<div>
 Juvenal IV
 <body>
  <div class="page_wrapper">
   <h1>
    D. IVNI IVVENALIS SATVRA IV
   </h1>
   <p class="poem">
    Ecce iterum Crispinus, et est mihi saepe uocandus
        ad partes, monstrum nulla uirtute redemptum
        a uitiis, aegrae solaque libidine fortes
        deliciae, uiduas tantum aspernatus adulter.
        quid refert igitur, quantis iumenta fatiget
    <font size="2">
     5
    </font>
    porticibus, quanta nemorum uectetur in umbra,
        iugera quot uicina foro, quas emerit aedes
        [nemo malus felix, minime corruptor et idem]
        incestus, cum quo nuper uittata iacebat
        sanguine adhuc uiuo terram subitura sacerdos?
    <font size="2">
     10
    </font>
    sed nunc de factis leuioribus. et tamen alter
        si fecisset idem caderet sub iudice morum;
        nam, quod turpe bonis Titio Seiioque, decebat
        Crispinum. quid agas, cum dira et foedior omni
        crimine persona est? mullum sex milibus emit,
    <font size="2">
     15
    </font>
    aequantem sane paribus sestertia libris,
        ut perhibent qui de magnis maiora locuntur.
        consilium laudo artificis, si munere tanto
        praecipuam in tabulis ceram senis abstulit orbi;
        est ratio ulterior, magnae si misit amicae,
    <font size="2">
     20
    </font>
    quae uehitur cluso latis specularibus antro.
        nil tale expectes: emit sibi. multa uidemus
        quae miser et frugi non fecit Apicius. hoc tu
        succinctus patria quondam, Crispine, papyro?
        hoc pretio squamae? potuit fortasse minoris
    <font size="2">
     25
    </font>
    piscator quam piscis emi; prouincia tanti
        uendit agros, sed maiores Apulia uendit.
        qualis tunc epulas ipsum gluttisse putamus
        induperatorem, cum tot sestertia, partem
        exiguam et modicae sumptam de margine cenae,
    <font size="2">
     30
    </font>
    purpureus magni ructarit scurra Palati,
        iam princeps equitum, magna qui uoce solebat
        uendere municipes fracta de merce siluros?
        incipe, Calliope. licet et considere: non est
        cantandum, res uera agitur. narrate, puellae
    <font size="2">
     35
    </font>
    Pierides, prosit mihi uos dixisse puellas.
             cum iam semianimum laceraret Flauius orbem
        ultimus et caluo seruiret Roma Neroni,
        incidit Hadriaci spatium admirabile rhombi
        ante domum Veneris, quam Dorica sustinet Ancon,
    <font size="2">
     40
    </font>
    impleuitque sinus; neque enim minor haeserat illis
        quos operit glacies Maeotica ruptaque tandem
        solibus effundit torrentis ad ostia Ponti
        desidia tardos et longo frigore pingues.
        destinat hoc monstrum cumbae linique magister
    <font size="2">
     45
    </font>
    pontifici summo. quis enim proponere talem
        aut emere auderet, cum plena et litora multo
        delatore forent? dispersi protinus algae
        inquisitores agerent cum remige nudo,
        non dubitaturi fugitiuum dicere piscem
    <font size="2">
     50
    </font>
    depastumque diu uiuaria Caesaris, inde
        elapsum ueterem ad dominum debere reuerti.
        si quid Palfurio, si credimus Armillato,
        quidquid conspicuum pulchrumque est aequore toto
        res fisci est, ubicumque natat. donabitur ergo,
    <font size="2">
     55
    </font>
    ne pereat. iam letifero cedente pruinis
        autumno, iam quartanam sperantibus aegris,
        stridebat deformis hiems praedamque recentem
        seruabat; tamen hic properat, uelut urgueat auster.
        utque lacus suberant, ubi quamquam diruta seruat
    <font size="2">
     60
    </font>
    ignem Troianum et Vestam colit Alba minorem,
        obstitit intranti miratrix turba parumper.
        ut cessit, facili patuerunt cardine ualuae;
        exclusi spectant admissa obsonia patres.
        itur ad Atriden. tum Picens 'accipe' dixit
    <font size="2">
     65
    </font>
    'priuatis maiora focis. genialis agatur
        iste dies. propera stomachum laxare sagina
        et tua seruatum consume in saecula rhombum.
        ipse capi uoluit.' quid apertius? et tamen illi
        surgebant cristae. nihil est quod credere de se
    <font size="2">
     70
    </font>
    non possit cum laudatur dis aequa potestas.
        sed derat pisci patinae mensura. uocantur
        ergo in consilium proceres, quos oderat ille,
        in quorum facie miserae magnaeque sedebat
        pallor amicitiae. primus clamante Liburno
    <font size="2">
     75
    </font>
    'currite, iam sedit' rapta properabat abolla
        Pegasus, attonitae positus modo uilicus urbi.
        anne aliud tum praefecti? quorum optimus atque
        interpres legum sanctissimus omnia, quamquam
        temporibus diris, tractanda putabat inermi
    <font size="2">
     80
    </font>
    iustitia. uenit et Crispi iucunda senectus,
        cuius erant mores qualis facundia, mite
        ingenium. maria ac terras populosque regenti
        quis comes utilior, si clade et peste sub illa
        saeuitiam damnare et honestum adferre liceret
    <font size="2">
     85
    </font>
    consilium? sed quid uiolentius aure tyranni,
        cum quo de pluuiis aut aestibus aut nimboso
        uere locuturi fatum pendebat amici?
        ille igitur numquam derexit bracchia contra
        torrentem, nec ciuis erat qui libera posset
    <font size="2">
     90
    </font>
    uerba animi proferre et uitam inpendere uero.
        sic multas hiemes atque octogensima uidit
        solstitia, his armis illa quoque tutus in aula.
        proximus eiusdem properabat Acilius aeui
        cum iuuene indigno quem mors tam saeua maneret
    <font size="2">
     95
    </font>
    et domini gladiis tam festinata; sed olim
        prodigio par est in nobilitate senectus,
        unde fit ut malim fraterculus esse gigantis.
        profuit ergo nihil misero quod comminus ursos
        figebat Numidas Albana nudus harena
    <font size="2">
     100
    </font>
    uenator. quis enim iam non intellegat artes
        patricias? quis priscum illud miratur acumen,
        Brute, tuum? facile est barbato inponere regi.
        nec melior uultu quamuis ignobilis ibat
        Rubrius, offensae ueteris reus atque tacendae,
    <font size="2">
     105
    </font>
    et tamen inprobior saturam scribente cinaedo.
        Montani quoque uenter adest abdomine tardus,
        et matutino sudans Crispinus amomo
        quantum uix redolent duo funera, saeuior illo
        Pompeius tenui iugulos aperire susurro,
    <font size="2">
     110
    </font>
    et qui uulturibus seruabat uiscera Dacis
        Fuscus marmorea meditatus proelia uilla,
        et cum mortifero prudens Veiiento Catullo,
        qui numquam uisae flagrabat amore puellae,
        grande et conspicuum nostro quoque tempore monstrum,
    <font size="2">
     115
    </font>
    caecus adulator dirusque ~a ponte~ satelles,
        dignus Aricinos qui mendicaret ad axes
        blandaque deuexae iactaret basia raedae.
        nemo magis rhombum stupuit; nam plurima dixit
        in laeuum conuersus, at illi dextra iacebat
    <font size="2">
     120
    </font>
    belua. sic pugnas Cilicis laudabat et ictus
        et pegma et pueros inde ad uelaria raptos.
        non cedit Veiiento, sed ut fanaticus oestro
        percussus, Bellona, tuo diuinat et 'ingens
        omen habes' inquit 'magni clarique triumphi.
    <font size="2">
     125
    </font>
    regem aliquem capies, aut de temone Britanno
        excidet Aruiragus. peregrina est belua: cernis
        erectas in terga sudes?' hoc defuit unum
        Fabricio, patriam ut rhombi memoraret et annos.
        'quidnam igitur censes? conciditur?' 'absit ab illo
    <font size="2">
     130
    </font>
    dedecus hoc' Montanus ait, 'testa alta paretur
        quae tenui muro spatiosum colligat orbem.
        debetur magnus patinae subitusque Prometheus.
        argillam atque rotam citius properate, sed ex hoc
        tempore iam, Caesar, figuli tua castra sequantur.'
    <font size="2">
     135
    </font>
    uicit digna uiro sententia. nouerat ille
        luxuriam inperii ueterem noctesque Neronis
        iam medias aliamque famem, cum pulmo Falerno
        arderet. nulli maior fuit usus edendi
        tempestate mea: Circeis nata forent an
    <font size="2">
     140
    </font>
    Lucrinum ad saxum Rutupinoue edita fundo
        ostrea callebat primo deprendere morsu,
        et semel aspecti litus dicebat echini.
        surgitur et misso proceres exire iubentur
        consilio, quos Albanam dux magnus in arcem
    <font size="2">
     145
    </font>
    traxerat attonitos et festinare coactos,
        tamquam de Chattis aliquid toruisque Sygambris
        dicturus, tamquam ex diuersis partibus orbis
        anxia praecipiti uenisset epistula pinna.
        atque utinam his potius nugis tota illa dedisset
    <font size="2">
     150
    </font>
    tempora saeuitiae, claras quibus abstulit urbi
        inlustresque animas inpune et uindice nullo.
        sed periit postquam cerdonibus esse timendus
        coeperat: hoc nocuit Lamiarum caede madenti.
   </p>
  </div>
 </body>
</div>