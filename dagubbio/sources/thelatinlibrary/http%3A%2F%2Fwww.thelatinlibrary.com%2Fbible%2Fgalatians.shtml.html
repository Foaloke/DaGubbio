<div>
 Galatians
 <body>
  <p class="pagehead">
   EPISTULA PAULI AD GALATAS
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus, Apostolus non ab hominibus, neque per hominem, sed per iesum Christum, et Deum Patrem, qui suscitavit eum a mortuis:
   <font size="2">
    2
   </font>
   et qui mecum sunt omnes fratres, ecclesiis Galatiae.
   <font size="2">
    3
   </font>
   Gratia vobis, et pax a Deo Patre, et Domino nostro iesu Christo,
   <font size="2">
    4
   </font>
   qui dedit semetipsum pro peccatis nostris, ut eriperet nos de praesenti saeculo nequam, secundum voluntatem Dei et Patris nostri,
   <font size="2">
    5
   </font>
   cui est gloria in saecula saeculorum. Amen.
  </p>
  <p>
   <font size="2">
    6
   </font>
   Miror quod sic tam cito transferimini ab eo qui vos vocavit in gratiam Christi in aliud Evangelium:
   <font size="2">
    7
   </font>
   quod non est aliud, nisi sunt aliqui qui vos conturbant, et volunt convertere Evangelium Christi.
   <font size="2">
    8
   </font>
   Sed licet nos aut angelus de caelo evangelizet vobis praeterquam quod evangelizavimus vobis, anathema sit.
   <font size="2">
    9
   </font>
   Sicut praediximus, et nunc iterum dico: si quis vobis evangelizaverit praeter id quod accepistis, anathema sit.
   <font size="2">
    10
   </font>
   Modo enim hominibus suadeo, an Deo? an quaero hominibus placere? si adhuc hominibus placerem, Christi servus non essem.
  </p>
  <p>
   <font size="2">
    11
   </font>
   Notum enim vobis facio, fratres, Evangelium, quod evangelizatum est a me, quia non est secundum hominem:
   <font size="2">
    12
   </font>
   neque enim ego ab homine accepi illud, neque didici, sed per revelationem iesu Christi.
   <font size="2">
    13
   </font>
   Audistis enim conversationem meam aliquando in iudaismo: quoniam supra modum persequebar Ecclesiam Dei, et expugnabam illam,
   <font size="2">
    14
   </font>
   et proficiebam in iudaismo supra multos coaetaneos meos in genere meo, abundantius aemulator existens paternarum mearum traditionum.
   <font size="2">
    15
   </font>
   Cum autem placuit ei, qui me segregavit ex utero matris meae, et vocavit per gratiam suam,
   <font size="2">
    16
   </font>
   ut revelaret Filium suum in me, ut evangelizarem illum in gentibus: continuo non acquievi carni et sanguini,
   <font size="2">
    17
   </font>
   neque veni ierosolymam ad antecessores meos Apostolos: sed abii in Arabiam, et iterum reversus sum Damascum:
   <font size="2">
    18
   </font>
   deinde post annos tres veni ierosolymam videre Petrum, et mansi apud eum diebus quindecim:
   <font size="2">
    19
   </font>
   alium autem Apostolorum vidi neminem, nisi iacobum fratrem Domini.
   <font size="2">
    20
   </font>
   Quae autem scribo vobis, ecce coram Deo, quia non mentior.
  </p>
  <p>
   <font size="2">
    21
   </font>
   Deinde veni in partes Syriae, et Ciliciae.
   <font size="2">
    22
   </font>
   Eram autem ignotus facie ecclesiis iudaeae, quae erant in Christo:
   <font size="2">
    23
   </font>
   tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat:
   <font size="2">
    24
   </font>
   et in me clarificabant Deum.
  </p>
  <p>
   <a name="2">
   </a>
   [2]
   <font size="2">
    1
   </font>
   Deinde post annos quatuordecim, iterum ascendi ierosolymam cum Barnaba, assumpto et Tito.
   <font size="2">
    2
   </font>
   Ascendi autem secundum revelationem: et contuli cum illis Evangelium, quod praedico in gentibus, seorsum autem iis qui videbantur aliquid esse: ne forte in vacuum currerem, aut cucurrissem.
   <font size="2">
    3
   </font>
   Sed neque Titus, qui mecum erat, cum esset gentilis, compulsus est circumcidi:
   <font size="2">
    4
   </font>
   sed propter subintroductos falsos fratres, qui subintroierunt explorare libertatem nostram, quam habemus in Christo iesu, ut nos in servitutem redigerent.
   <font size="2">
    5
   </font>
   Quibus neque ad horam cessimus subiectione, ut veritas Evangelii permaneat apud vos.
  </p>
  <p>
   <font size="2">
    6
   </font>
   Ab iis autem, qui videbantur esse aliquid (quales aliquando fuerint, nihil mea interest: Deus personam hominis non accipit): mihi enim qui videbantur esse aliquid, nihil contulerunt.
   <font size="2">
    7
   </font>
   Sed e contra cum vidissent quod creditum est mihi Evangelium praeputii, sicut et Petro circumcisionis
   <font size="2">
    8
   </font>
   (qui enim operatus est Petro in apostolatum circumcisionis, operatus est et mihi inter gentes):
   <font size="2">
    9
   </font>
   et cum cognovissent gratiam, quae data est mihi, iacobus, et Cephas, et ioannes, qui videbantur columnae esse, dextras dederunt mihi, et Barnabae societatis: ut nos in gentes, ipsi autem in circumcisionem:
   <font size="2">
    10
   </font>
   tantum ut pauperum memores essemus, quod etiam sollicitus fui hoc ipsum facere.
  </p>
  <p>
   <font size="2">
    11
   </font>
   Cum autem venisset Cephas Antiochiam, in faciem ei restiti, quia reprehensibilis erat.
   <font size="2">
    12
   </font>
   Prius enim quam venirent quidam a iacobo, cum gentibus edebat: cum autem venissent, subtrahebat, et segregabat se, timens eos qui ex circumcisione erant.
   <font size="2">
    13
   </font>
   Et simulationi eius consenserunt ceteri iudaei, ita ut et Barnabas duceretur ab eis in illam simulationem.
   <font size="2">
    14
   </font>
   Sed cum vidissem quod non recte ambularent ad veritatem Evangelii, dixi Cephae coram omnibus: Si tu, cum iudaeus sis, gentiliter vivis, et non iudaice: quomodo gentes cogis iudaizare?
   <font size="2">
    15
   </font>
   Nos natura iudaei, et non ex gentibus peccatores.
   <font size="2">
    16
   </font>
   Scientes autem quod non iustificatur homo ex operibus legis, nisi per fidem iesu Christi: et nos in Christo iesu credimus, ut iustificemur ex fide Christi, et non ex operibus legis: propter quod ex operibus legis non iustificabitur omnis caro.
   <font size="2">
    17
   </font>
   Quod si quaerentes iustificari in Christo, inventi sumus et ipsi peccatores, numquid Christus peccati minister est? Absit.
   <font size="2">
    18
   </font>
   Si enim quae destruxi, iterum haec aedifico: praevaricatorem me constituo.
   <font size="2">
    19
   </font>
   Ego enim per legem, legi mortuus sum, ut Deo vivam: Christo confixus sum cruci.
   <font size="2">
    20
   </font>
   Vivo autem, iam non ego: vivit vero in me Christus. Quod autem nunc vivo in carne: in fide vivo Filii Dei, qui dilexit me, et tradidit semetipsum pro me.
   <font size="2">
    21
   </font>
   Non abicio gratiam Dei. Si enim per legem iustitia, ergo gratis Christus mortuus est.
  </p>
  <p>
   <a name="3">
   </a>
   [3]
   <font size="2">
    1
   </font>
   O insensati Galatae, quis vos fascinavit non obedire veritati, ante quorum oculos Iesus Christus praescriptus est, in vobis crucifixus?
   <font size="2">
    2
   </font>
   Hoc solum a vobis volo discere: ex operibus legis Spiritum accepistis, an ex auditu fidei?
   <font size="2">
    3
   </font>
   sic stulti estis, ut cum Spiritu coeperitis, nunc carne consummemini?
   <font size="2">
    4
   </font>
   tanta passi estis sine causa? si tamen sine causa.
   <font size="2">
    5
   </font>
   Qui ergo tribuit vobis Spiritum, et operatur virtutes in vobis: ex operibus legis, an ex auditu fidei?
  </p>
  <p>
   <font size="2">
    6
   </font>
   Sicut scriptum est: Abraham credidit Deo, et reputatum est illi ad iustitiam:
   <font size="2">
    7
   </font>
   cognoscite ergo quia qui ex fide sunt, ii sunt filii Abrahae.
   <font size="2">
    8
   </font>
   Providens autem Scriptura quia ex fide iustificat gentes Deus, praenuntiavit Abrahae: Quia benedicentur in te omnes gentes.
   <font size="2">
    9
   </font>
   igitur qui ex fide sunt, benedicentur cum fideli Abraham.
   <font size="2">
    10
   </font>
   Quicumque enim ex operibus legis sunt, sub maledicto sunt. Scriptum est enim: Maledictus omnis qui non permanserit in omnibus quae scripta sunt in libro legis ut faciat ea.
   <font size="2">
    11
   </font>
   Quoniam autem in lege nemo iustificatur apud Deum, manifestum est: quia iustus ex fide vivit.
   <font size="2">
    12
   </font>
   Lex autem non est ex fide, sed: Qui fecerit ea, vivet in illis.
   <font size="2">
    13
   </font>
   Christus nos redemit de maledicto legis, factus pro nobis maledictum: quia scriptum est: Maledictus omnis qui pendet in ligno:
   <font size="2">
    14
   </font>
   ut in gentibus benedictio Abrahae fieret in Christo iesu, ut pollicitationem Spiritus accipiamus per fidem.
  </p>
  <p>
   <font size="2">
    15
   </font>
   Fratres (secundum hominem dico) tamen hominis confirmatum testamentum nemo spernit, aut superordinat.
   <font size="2">
    16
   </font>
   Abrahae dictae sunt promissiones, et semini eius. Non dicit: Et seminibus, quasi in multis: sed quasi in uno: Et semini tuo, qui est Christus.
   <font size="2">
    17
   </font>
   Hoc autem dico, testamentum confirmatum a Deo: quae post quadringentos et triginta annos facta est lex, non irritum facit ad evacuandam promissionem.
   <font size="2">
    18
   </font>
   Nam si ex lege haereditas, iam non ex promissione. Abrahae autem per repromissionem donavit Deus.
  </p>
  <p>
   <font size="2">
    19
   </font>
   Quid igitur lex? Propter transgressiones posita est donec veniret semen, cui promiserat, ordinata per angelos in manu mediatoris.
   <font size="2">
    20
   </font>
   Mediator autem unius non est: Deus autem unus est.
   <font size="2">
    21
   </font>
   Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia.
   <font size="2">
    22
   </font>
   Sed conclusit Scriptura omnia sub peccato, ut promissio ex fide iesu Christi daretur credentibus.
  </p>
  <p>
   <font size="2">
    23
   </font>
   Prius autem quam veniret fides, sub lege custodiebamur conclusi in eam fidem quae revelanda erat.
   <font size="2">
    24
   </font>
   itaque lex paedagogus noster fuit in Christo, ut ex fide iustificemur.
   <font size="2">
    25
   </font>
   At ubi venit fides, iam non sumus sub paedagogo.
  </p>
  <p>
   <font size="2">
    26
   </font>
   Omnes enim filii Dei estis per fidem, quae est in Christo iesu.
   <font size="2">
    27
   </font>
   Quicumque enim in Christo baptizati estis, Christum induistis.
   <font size="2">
    28
   </font>
   Non est iudaeus, neque Graecus: non est servus, neque liber: non est masculus, neque femina. Omnes enim vos unum estis in Christo iesu.
   <font size="2">
    29
   </font>
   Si autem vos Christi, ergo semen Abrahae estis, secundum promissionem haeredes.
  </p>
  <p>
   <a name="4">
   </a>
   [4]
   <font size="2">
    1
   </font>
   Dico autem: quanto tempore haeres parvulus est, nihil differt a servo, cum sit dominus omnium:
   <font size="2">
    2
   </font>
   sed sub tutoribus et actoribus est usque ad praefinitum tempus a patre:
   <font size="2">
    3
   </font>
   ita et nos cum essemus parvuli, sub elementis mundi eramus servientes.
   <font size="2">
    4
   </font>
   At ubi venit plenitudo temporis, misit Deus Filium suum factum ex muliere, factum sub lege,
   <font size="2">
    5
   </font>
   ut eos, qui sub lege erant, redimeret, ut adoptionem filiorum reciperemus.
   <font size="2">
    6
   </font>
   Quoniam autem estis filii, misit Deus Spiritum Filii sui in corda vestra, clamantem: Abba, Pater.
   <font size="2">
    7
   </font>
   itaque iam non est servus, sed filius: quod si filius, et haeres per Deum.
  </p>
  <p>
   <font size="2">
    8
   </font>
   Sed tunc quidem ignorantes Deum, iis, qui natura non sunt dii, serviebatis.
   <font size="2">
    9
   </font>
   Nunc autem cum cognoveritis Deum, immo cogniti sitis a Deo: quomodo convertimini iterum ad infirma et egena elementa, quibus denuo servire vultis?
   <font size="2">
    10
   </font>
   Dies observatis, et menses, et tempora, et annos.
   <font size="2">
    11
   </font>
   Timeo vos, ne forte sine causa laboraverim in vobis.
   <font size="2">
    12
   </font>
   Estote sicut ego, quia et ego sicut vos: fratres, obsecro vos. Nihil me laesistis.
   <font size="2">
    13
   </font>
   Scitis autem quia per infirmitatem carnis evangelizavi vobis iampridem: et tentationem vestram in carne mea
   <font size="2">
    14
   </font>
   non sprevistis, neque respuistis: sed sicut angelum Dei excepistis me, sicut Christum iesum.
   <font size="2">
    15
   </font>
   Ubi est ergo beatitudo vestra? testimonium enim perhibeo vobis, quia, si fieri posset, oculos vestros eruissetis, et dedissetis mihi.
   <font size="2">
    16
   </font>
   Ergo inimicus vobis factus sum, verum dicens vobis?
   <font size="2">
    17
   </font>
   Aemulantur vos non bene: sed excludere vos volunt, ut illos aemulemini.
   <font size="2">
    18
   </font>
   Bonum autem aemulamini in bono semper: et non tantum cum praesens sum apud vos.
   <font size="2">
    19
   </font>
   Filioli mei, quos iterum parturio, donec formetur Christus in vobis:
   <font size="2">
    20
   </font>
   vellem autem esse apud vos modo, et mutare vocem meam: quoniam confundor in vobis.
  </p>
  <p>
   <font size="2">
    21
   </font>
   Dicite mihi qui sub lege vultis esse: legem non legistis?
   <font size="2">
    22
   </font>
   Scriptum est enim: Quoniam Abraham duos filios habuit: unum de ancilla, et unum de libera.
   <font size="2">
    23
   </font>
   Sed qui de ancilla, secundum carnem natus est: qui autem de libera, per repromissionem:
   <font size="2">
    24
   </font>
   quae sunt per allegoriam dicta. Haec enim sunt duo testamenta. Unum quidem in monte Sina, in servitutem generans, quae est Agar:
   <font size="2">
    25
   </font>
   Sina enim mons est in Arabia, qui coniunctus est ei quae nunc est ierusalem, et servit cum filiis suis.
   <font size="2">
    26
   </font>
   illa autem, quae sursum est ierusalem, libera est, quae est mater nostra.
   <font size="2">
    27
   </font>
   Scriptum est enim: Laetare sterilis, quae non paris; erumpe et clama, quae non parturis: quia multi filii desertae, magis quam eius quae habet virum.
  </p>
  <p>
   <font size="2">
    28
   </font>
   Nos autem, fratres, secundum isaac promissionis filii sumus.
   <font size="2">
    29
   </font>
   Sed quomodo tunc is, qui secundum carnem natus fuerat, persequebatur eum qui secundum spiritum: ita et nunc.
   <font size="2">
    30
   </font>
   Sed quid dicit Scriptura? Eice ancillam, et filium eius: non enim haeres erit filius ancillae cum filio liberae.
   <font size="2">
    31
   </font>
   itaque, fratres, non sumus ancillae filii, sed liberae: qua libertate Christus nos liberavit.
  </p>
  <p>
   <a name="5">
   </a>
   [5]
   <font size="2">
    1
   </font>
   State, et nolite iterum iugo servitutis contineri.
   <font size="2">
    2
   </font>
   Ecce ego Paulus dico vobis: quoniam si circumcidamini, Christus vobis nihil proderit.
   <font size="2">
    3
   </font>
   Testificor autem rursus omni homini circumcidenti se, quoniam debitor est universae legis faciendae.
   <font size="2">
    4
   </font>
   Evacuati estis a Christo, qui in lege iustificamini: a gratia excidistis.
   <font size="2">
    5
   </font>
   Nos enim spiritu ex fide, spem iustitiae exspectamus.
   <font size="2">
    6
   </font>
   Nam in Christo iesu neque circumcisio aliquid valet, neque praeputium: sed fides, quae per caritatem operatur.
   <font size="2">
    7
   </font>
   Currebatis bene: quis vos impedivit veritati non obedire?
   <font size="2">
    8
   </font>
   persuasio haec non est ex eo, qui vocat vos.
   <font size="2">
    9
   </font>
   Modicum fermentum totam massam corrumpit.
   <font size="2">
    10
   </font>
   Ego confido in vobis in Domino, quod nihil aliud sapietis: qui autem conturbat vos, portabit iudicium, quicumque est ille.
   <font size="2">
    11
   </font>
   Ego autem, fratres, si circumcisionem adhuc praedico: quid adhuc persecutionem patior? ergo evacuatum est scandalum crucis.
   <font size="2">
    12
   </font>
   Utinam et abscindantur qui vos conturbant.
  </p>
  <p>
   <font size="2">
    13
   </font>
   Vos enim in libertatem vocati estis, fratres: tantum ne libertatem in occasionem detis carnis, sed per caritatem Spiritus servite invicem.
   <font size="2">
    14
   </font>
   Omnis enim lex in uno sermone impletur: Diliges proximum tuum sicut teipsum.
   <font size="2">
    15
   </font>
   Quod si invicem mordetis, et comeditis: videte ne ab invicem consumamini.
   <font size="2">
    16
   </font>
   Dico autem: Spiritu ambulate, et desideria carnis non perficietis.
   <font size="2">
    17
   </font>
   Caro enim concupiscit adversus spiritum, spiritus autem adversus carnem: haec enim sibi invicem adversantur, ut non quaecumque vultis, illa faciatis.
   <font size="2">
    18
   </font>
   Quod si Spiritu ducimini, non estis sub lege.
   <font size="2">
    19
   </font>
   Manifesta sunt autem opera carnis, quae sunt fornicatio, immunditia, impudicitia, luxuria,
   <font size="2">
    20
   </font>
   idolorum servitus, veneficia, inimicitiae, contentiones, aemulationes, irae, rixae, dissensiones, sectae,
   <font size="2">
    21
   </font>
   invidiae, homicidia, ebrietates, comessationes, et his similia, quae praedico vobis, sicut praedixi: quoniam qui talia agunt, regnum Dei non consequentur.
   <font size="2">
    22
   </font>
   Fructus autem Spiritus est caritas, gaudium, pax, patientia, benignitas, bonitas, longanimitas,
   <font size="2">
    23
   </font>
   mansuetudo, fides, modestia, continentia, castitas. Adversus huiusmodi non est lex.
  </p>
  <p>
   <font size="2">
    24
   </font>
   Qui autem sunt Christi, carnem suam crucifixerunt cum vitiis et concupiscentiis.
   <font size="2">
    25
   </font>
   Si Spiritu vivimus, Spiritu et ambulemus.
   <font size="2">
    26
   </font>
   Non efficiamur inanis gloriae cupidi, invicem provocantes, invicem invidentes.
  </p>
  <p>
   <a name="6">
   </a>
   [6]
   <font size="2">
    1
   </font>
   Fratres, etsi praeoccupatus fuerit homo in aliquo delicto, vos, qui spirituales estis, huiusmodi instruite in spiritu lenitatis, considerans teipsum, ne et tu tenteris.
   <font size="2">
    2
   </font>
   Alter alterius onera portate, et sic adimplebitis legem Christi.
   <font size="2">
    3
   </font>
   Nam si quis existimat se aliquid esse, cum nihil sit, ipse se seducit.
   <font size="2">
    4
   </font>
   Opus autem suum probet unusquisque, et sic in semetipso tantum gloriam habebit, et non in altero.
   <font size="2">
    5
   </font>
   Unusquisque enim onus suum portabit.
  </p>
  <p>
   <font size="2">
    6
   </font>
   Communicet autem is qui catechizatur verbo, ei qui se catechizat, in omnibus bonis.
   <font size="2">
    7
   </font>
   Nolite errare: Deus non irridetur.
   <font size="2">
    8
   </font>
   Quae enim seminaverit homo, haec et metet. Quoniam qui seminat in carne sua, de carne et metet corruptionem: qui autem seminat in spiritu, de spiritu metet vitam aeternam.
   <font size="2">
    9
   </font>
   Bonum autem facientes, non deficiamus: tempore enim suo metemus non deficientes.
   <font size="2">
    10
   </font>
   Ergo dum tempus habemus, operemur bonum ad omnes, maxime autem ad domesticos fidei.
  </p>
  <p>
   <font size="2">
    11
   </font>
   Videte qualibus litteris scripsi vobis mea manu.
   <font size="2">
    12
   </font>
   Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur.
   <font size="2">
    13
   </font>
   Neque enim qui circumciduntur, legem custodiunt: sed volunt vos circumcidi, ut in carne vestra glorientur.
   <font size="2">
    14
   </font>
   Mihi autem absit gloriari, nisi in cruce Domini nostri iesu Christi: per quem mihi mundus crucifixus est, et ego mundo.
   <font size="2">
    15
   </font>
   in Christo enim iesu neque circumcisio aliquid valet, neque praeputium, sed nova creatura.
  </p>
  <p>
   <font size="2">
    16
   </font>
   Et quicumque hanc regulam secuti fuerint, pax super illos, et misericordia, et super israel Dei.
   <font size="2">
    17
   </font>
   De cetero, nemo mihi molestus sit: ego enim stigmata Domini iesu in corpore meo porto.
   <font size="2">
    18
   </font>
   Gratia Domini nostri iesu Christi cum spiritu vestro, fratres. Amen.
  </p>
  <p class="border">
  </p>
 </body>
</div>