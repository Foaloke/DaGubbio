<div>
 Timothy I
 <body>
  <p class="pagehead">
   EPISTULA PAULI AD TIMOTHEUM I
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus Apostolus Iesu Christi secundum imperium Dei Salvatoris nostri, et Christi Iesu spei nostrae,
   <font size="2">
    2
   </font>
   Timotheo dilecto filio in fide. Gratia, misericordia, et pax a Deo Patre, et Christo Iesu Domino nostro.
  </p>
  <p>
   <font size="2">
    3
   </font>
   Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent,
   <font size="2">
    4
   </font>
   neque intenderent fabulis, et genealogiis interminatis: quae quaestiones praestant magis quam aedificationem Dei, quae est in fide.
   <font size="2">
    5
   </font>
   Finis autem praecepti est caritas de corde puro, et conscientia bona, et fide non ficta.
   <font size="2">
    6
   </font>
   A quibus quidam aberrantes, conversi sunt in vaniloquium,
   <font size="2">
    7
   </font>
   volentes esse legis doctores, non intelligentes neque quae loquuntur, neque de quibus affirmant.
  </p>
  <p>
   <font size="2">
    8
   </font>
   Scimus autem quia bona est lex si quis ex legitime utatur:
   <font size="2">
    9
   </font>
   sciens hoc quia lex iusto non est posita, sed iniustis, et non subditis, impiis, et peccatoribus, sceleratis, et contaminatis, parricidis, et matricidis, homicidis,
   <font size="2">
    10
   </font>
   fornicariis, masculorum concubitoribus, plagiariis, mendacibus, et periuris, et si quid aliud sanae doctrinae adversatur,
   <font size="2">
    11
   </font>
   quae est secundum Evangelium gloriae beati Dei, quod creditum est mihi.
  </p>
  <p>
   <font size="2">
    12
   </font>
   Gratias ago ei, qui me confortavit, Christo Iesu Domino nostro, quia fidelem me existimavit, ponens in ministerio:
   <font size="2">
    13
   </font>
   qui prius blasphemus fui, et persecutor, et contumeliosus: sed misericordiam Dei consecutus sum, quia ignorans feci in incredulitate.
   <font size="2">
    14
   </font>
   Superabundavit autem gratia Domini nostri cum fide, et dilectione, quae est in Christo Iesu.
   <font size="2">
    15
   </font>
   Fidelis sermo, et omni acceptione dignus: quod Christus Iesus venit in hunc mundum peccatores salvos facere, quorum primus ego sum.
   <font size="2">
    16
   </font>
   Sed ideo misericordiam consecutus sum: ut in me primo ostenderet Christus Iesus omnem patientiam ad informationem eorum, qui credituri sunt illi, in vitam aeternam.
   <font size="2">
    17
   </font>
   Regi autem saeculorum immortali, invisibili, soli Deo honor et gloria in saecula saeculorum. Amen.
  </p>
  <p>
   <font size="2">
    18
   </font>
   Hoc praeceptum commendo tibi, fili Timothee, secundum praecedentes in te prophetias, ut milites in illis bonam militiam,
   <font size="2">
    19
   </font>
   habens fidem, et bonam conscientiam, quam quidam repellentes, circa fidem naufragaverunt:
   <font size="2">
    20
   </font>
   ex quibus est Hymenaeus, et Alexander: quos tradidi Satanae, ut discant non blasphemare.
  </p>
  <p>
   <a name="2">
   </a>
   [2]
   <font size="2">
    1
   </font>
   Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus:
   <font size="2">
    2
   </font>
   pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate:
   <font size="2">
    3
   </font>
   hoc enim bonum est, et acceptum coram Salvatore nostro Deo,
   <font size="2">
    4
   </font>
   qui omnes homines vult salvos fieri, et ad agnitionem veritatis venire.
   <font size="2">
    5
   </font>
   Unus enim Deus, unus et mediator Dei et hominum homo Christus Iesus:
   <font size="2">
    6
   </font>
   qui dedit redemptionem semetipsum pro omnibus, testimonium temporibus suis:
   <font size="2">
    7
   </font>
   in quo positus sum ego praedicator, et Apostolus (veritatem dico, non mentior) doctor gentium in fide, et veritate.
  </p>
  <p>
   <font size="2">
    8
   </font>
   Volo ergo viros orare in omni loco, levantes puras manus sine ira et disceptatione.
   <font size="2">
    9
   </font>
   Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritas, vel veste pretiosa:
   <font size="2">
    10
   </font>
   sed quod decet mulieres, promittentes pietatem per opera bona.
  </p>
  <p>
   <font size="2">
    11
   </font>
   Mulier in silentio discat cum omni subiectione.
   <font size="2">
    12
   </font>
   Docere autem mulierem non permitto, neque dominari in virum: sed esse in silentio.
   <font size="2">
    13
   </font>
   Adam enim primus formatus est: deinde Heva:
   <font size="2">
    14
   </font>
   et Adam non est seductus: mulier autem seducta in praevaricatione fuit.
   <font size="2">
    15
   </font>
   Salvabitur autem per filiorum generationem, si permanserit in fide, et dilectione, et sanctificatione cum sobrietate.
  </p>
  <p>
   <a name="3">
   </a>
   [3]
   <font size="2">
    1
   </font>
   Fidelis sermo: si quis episcopatum desiderat, bonum opus desiderat.
   <font size="2">
    2
   </font>
   Oportet ergo episcopum irreprehensibilem esse, unius uxoris virum, sobrium, prudentem, ornatum, pudicum, hospitalem, doctorem,
   <font size="2">
    3
   </font>
   non vinolentum, non percussorem, sed modestum: non litigiosum, non cupidum, sed
   <font size="2">
    4
   </font>
   suae domui bene praepositum: filios habentem subditos cum omni castitate.
   <font size="2">
    5
   </font>
   Si quis autem domui suae praeesse nescit, quomodo ecclesiae Dei diligentiam habebit?
   <font size="2">
    6
   </font>
   Non neophytum: ne in superbiam elatus, in iudicium incidat diaboli.
   <font size="2">
    7
   </font>
   Oportet autem illum et testimonium habere bonum ab iis qui foris sunt, ut non in opprobrium incidat, et in laqueum diaboli.
  </p>
  <p>
   <font size="2">
    8
   </font>
   Diaconos similiter pudicos, non bilingues, non multo vino deditos, non turpe lucrum sectantes:
   <font size="2">
    9
   </font>
   habentes mysterium fidei in conscientia pura.
   <font size="2">
    10
   </font>
   Et hi autem probentur primum: et sic ministrent, nullum crimen habentes.
   <font size="2">
    11
   </font>
   Mulieres similiter pudicas, non detrahentes, sobrias, fideles in omnibus.
   <font size="2">
    12
   </font>
   Diaconi sint unius uxoris viri, qui filiis suis bene praesint, et suis domibus.
   <font size="2">
    13
   </font>
   Qui enim bene ministraverint, gradum bonum sibi acquirent, et multam fiduciam in fide, quae est in Christo Iesu.
  </p>
  <p>
   <font size="2">
    14
   </font>
   Haec tibi scribo, sperans me ad te venire cito:
   <font size="2">
    15
   </font>
   si autem tardavero, ut scias quomodo oporteat te in domo Dei conversari, quae est ecclesia Dei vivi, columna et firmamentum veritatis.
   <font size="2">
    16
   </font>
   Et manifeste magnum est pietatis sacramentum, quod manifestatum est in carne, iustificatum est in spiritu, apparuit angelis, praedicatum est gentibus, creditum est in mundo, assumptum est in gloria.
  </p>
  <p>
   <a name="4">
   </a>
   [4]
   <font size="2">
    1
   </font>
   Spiritus autem manifeste dicit, quia in novissimis temporibus discedent quidam a fide, attendentes spiritibus erroris, et doctrinis daemoniorum,
   <font size="2">
    2
   </font>
   in hypocrisi loquentium mendacium, et cauteriatam habentium suam conscientiam,
   <font size="2">
    3
   </font>
   prohibentium nubere, abstinere a cibis, quod Deus creavit ad percipiendum cum gratiarum actione fidelibus, et iis qui cognoverunt veritatem.
   <font size="2">
    4
   </font>
   Quia omnis creatura Dei bona est, et nihil reiiciendum quod cum gratiarum actione percipitur:
   <font size="2">
    5
   </font>
   sanctificatur enim per verbum Dei, et orationem.
  </p>
  <p>
   <font size="2">
    6
   </font>
   Haec proponens fratribus, bonus eris minister Christi Iesu enutritus verbis fidei, et bonae doctrinae, quam assecutus es.
   <font size="2">
    7
   </font>
   Ineptas autem, et aniles fabulas devita: exerce autem teipsum ad pietatem.
   <font size="2">
    8
   </font>
   Nam corporalis exercitatio, ad modicum utilis est: pietas autem ad omnia utilis est, promissionem habens vitae, quae nunc est, et futurae.
   <font size="2">
    9
   </font>
   Fidelis sermo, et omni acceptione dignus.
   <font size="2">
    10
   </font>
   In hoc enim laboramus, et maledicimur, quia speramus in Deum vivum, qui est Salvator omnium hominum, maxime fidelium.
   <font size="2">
    11
   </font>
   Praecipe haec, et doce.
  </p>
  <p>
   <font size="2">
    12
   </font>
   Nemo adolescentiam tuam contemnat: sed exemplum esto fidelium in verbo, in conversatione, in caritate, in fide, in castitate.
  </p>
  <p>
   <font size="2">
    13
   </font>
   Dum venio, attende lectioni, exhortationi, et doctrinae.
   <font size="2">
    14
   </font>
   Noli negligere gratiam, quae in te est, quae data est tibi per prophetiam, cum impositione manuum presbyterii.
   <font size="2">
    15
   </font>
   Haec meditare, in his esto: ut profectus tuus manifestus sit omnibus.
   <font size="2">
    16
   </font>
   Attende tibi, et doctrinae: insta in illis. Hoc enim faciens, et teipsum salvum facies, et eos qui te audiunt.
  </p>
  <p>
   <a name="5">
   </a>
   [5]
   <font size="2">
    1
   </font>
   Seniorem ne increpaveris, sed obsecra ut patrem: iuvenes, ut fratres:
   <font size="2">
    2
   </font>
   anus, ut matres: iuvenculas, ut sorores in omni castitate:
   <font size="2">
    3
   </font>
   viduas honora, quae vere viduae sunt.
   <font size="2">
    4
   </font>
   Si qua autem vidua filios, aut nepotes habet: discat primum domum suam regere, et mutuam vicem reddere parentibus: hoc enim acceptum est coram Deo.
   <font size="2">
    5
   </font>
   Quae autem vere vidua est, et desolata, speret in Deum, et instet obsecrationibus, et orationibus nocte ac die.
   <font size="2">
    6
   </font>
   Nam quae in deliciis est, vivens mortua est.
   <font size="2">
    7
   </font>
   Et hoc praecipe, ut irreprehensibiles sint.
   <font size="2">
    8
   </font>
   Si quis autem suorum, et maxime domesticorum, curam non habet, fidem negavit, et est infideli deterior.
   <font size="2">
    9
   </font>
   Vidua eligatur non minus sexaginta annorum, quae fuerit unius viri uxor,
   <font size="2">
    10
   </font>
   in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.
   <font size="2">
    11
   </font>
   Adolescentiores autem viduas devita: cum enim luxuriatae fuerint in Christo, nubere volunt:
   <font size="2">
    12
   </font>
   habentes damnationem, quia primam fidem irritam fecerunt;
   <font size="2">
    13
   </font>
   simul autem et otiosae discunt circuire domos: non solum otiosae, sed et verbosae, et curiosae, loquentes quae non oportet.
   <font size="2">
    14
   </font>
   Volo ergo iuniores nubere, filios procreare, matresfamilias esse, nullam occasionem dare adversario maledicti gratia.
   <font size="2">
    15
   </font>
   Iam enim quaedam conversae sunt retro Satanam.
   <font size="2">
    16
   </font>
   Si quis fidelis habet viduas, subministret illis, et non gravetur ecclesia: ut iis quae vere viduae sunt, sufficiat.
  </p>
  <p>
   <font size="2">
    17
   </font>
   Qui bene praesunt presbyteri, duplici honore digni habeantur: maxime qui laborant in verbo et doctrina.
   <font size="2">
    18
   </font>
   Dicit enim Scriptura: Non alligabis os bovi trituranti. Et: Dignus est operarius mercede sua.
   <font size="2">
    19
   </font>
   Adversus presbyterum accusationem noli recipere, nisi sub duobus aut tribus testibus.
   <font size="2">
    20
   </font>
   Peccantes coram omnibus argue: ut et ceteri timorem habeant.
   <font size="2">
    21
   </font>
   Testor coram Deo et Christo Iesu, et electis angelis, ut haec custodias sine praeiudicio, nihil faciens in alteram partem declinando.
   <font size="2">
    22
   </font>
   Manus cito nemini imposueris, neque communicaveris peccatis alienis. Teipsum castum custodi.
  </p>
  <p>
   <font size="2">
    23
   </font>
   Noli adhuc aquam bibere, sed modico vino utere propter stomachum tuum, et frequentes tuas infirmitates.
   <font size="2">
    24
   </font>
   Quorumdam hominum peccata manifesta sunt, praecedentia ad iudicium: quosdam autem et subsequuntur.
   <font size="2">
    25
   </font>
   Similiter et facta bona, manifesta sunt: et quae aliter se habent, abscondi non possunt.
  </p>
  <p>
   <a name="6">
   </a>
   [6]
   <font size="2">
    1
   </font>
   Quicumque sunt sub iugo servi, dominos suos omni honore dignos arbitrentur, ne nomen Domini et doctrina blasphemetur.
   <font size="2">
    2
   </font>
   Qui autem fideles habent dominos, non contemnant, quia fratres sunt: sed magis serviant, quia fideles sunt et dilecti, qui beneficii participes sunt. Haec doce, et exhortare.
  </p>
  <p>
   <font size="2">
    3
   </font>
   Si quis aliter docet, et non acquiescit sanis sermonibus Domini nostri Iesu Christi, et ei, quae secundum pietatem est, doctrinae:
   <font size="2">
    4
   </font>
   superbus est, nihil sciens, sed languens circa quaestiones, et pugnas verborum: ex quibus oriuntur invidiae, contentiones, blasphemiae, suspiciones malae,
   <font size="2">
    5
   </font>
   conflictationes hominum mente corruptorum, et qui veritate privati sunt, existimantium quaestum esse pietatem.
  </p>
  <p>
   <font size="2">
    6
   </font>
   Est autem quaestus magnus pietas cum sufficentia.
   <font size="2">
    7
   </font>
   Nihil enim intulimus in hunc mundum: haud dubium quod nec auferre quid possumus.
   <font size="2">
    8
   </font>
   Habentes autem alimenta, et quibus tegamur, his contenti simus.
   <font size="2">
    9
   </font>
   Nam qui volunt divites fieri, incidunt in tentationem, et in laqueum diaboli, et desideria multa inutilia, et nociva, quae mergunt homines in interitum et perditionem.
   <font size="2">
    10
   </font>
   Radix enim omnium malorum est cupiditas: quam quidam appetentes erraverunt a fide, et inseruerunt se doloribus malis.
  </p>
  <p>
   <font size="2">
    11
   </font>
   Tu autem, o homo Dei, haec fuge: sectare vero iustitiam, pietatem, fidem, caritatem, patientiam, mansuetudinem.
   <font size="2">
    12
   </font>
   Certa bonum certamen fidei, apprehende vitam aeternam, in qua vocatus es, et confessus bonam confessionem coram multis testibus.
  </p>
  <p>
   <font size="2">
    13
   </font>
   Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato, bonam confessionem,
   <font size="2">
    14
   </font>
   ut serves mandatum sine macula, irreprehensibile usque in adventum Domini nostri Iesu Christi,
   <font size="2">
    15
   </font>
   quem suis temporibus ostendet beatus et solus potens, Rex regum, et Dominus dominantium:
   <font size="2">
    16
   </font>
   qui solus habet immortalitatem, et lucem inhabitat inaccessibilem: quem nullus hominum vidit, sed nec videre potest: cui honor, et imperium sempiternum. Amen.
  </p>
  <p>
   <font size="2">
    17
   </font>
   Divitibus huius saeculi praecipe non sublime sapere, neque sperare in incerto divitiarum, sed in Deo vivo (qui praestat nobis omnia abunde ad fruendum)
   <font size="2">
    18
   </font>
   bene agere, divites fieri in bonis operibus, facile tribuere, communicare,
   <font size="2">
    19
   </font>
   thesaurizare sibi fundamentum bonum in futurum, ut apprehendant veram vitam.
  </p>
  <p>
   <font size="2">
    20
   </font>
   O Timothee, depositum custodi, devitans profanas vocum novitates, et oppositiones falsi nominis scientiae,
   <font size="2">
    21
   </font>
   quam quidam promittentes, circa fidem exciderunt. Gratia tecum. Amen.
  </p>
  <p class="border">
  </p>
 </body>
</div>