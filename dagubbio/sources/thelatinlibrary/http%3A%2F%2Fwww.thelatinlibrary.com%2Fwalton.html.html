<div>
 Brad Walton
 <body>
  <p class="pagehead">
   BRAD WALTON
      ALIQUOT EPIGRAMMATA NECNON CARMINA LATINA
      QUAE SCRIPSIT BRADLIUS WALTONUS
  </p>
  <p class="border">
  </p>
  <p>
   NECESSITAS ET OFFICIVM
  </p>
  <p>
   Vatem musa vocat, vocat aetas turbida civem.
           neutra tamen quaerit, num vacet, ante vocat.
  </p>
  <p class="shortborder">
  </p>
  <p>
   QUERELA PHILOSOPHI
  </p>
  <p>
   Mens stomachus fiat, sententia nobilis esca!
           tandem sustineas, docta Minerva, tuos.
  </p>
  <p class="shortborder">
  </p>
  <p>
   FACTA ILLVSTRIA
  </p>
  <p>
   Errabat mihi qui tumente verbo
      dixit splendida cuncta quae furere,
      quae famam meruere sempiternam,
      nisu praecipue effici molesto,
      sudore immodico, fluente fletu,
      necnon plurima computante mente.
      namque, ut nunc scio, magna quae putantur
      fiunt praecipue incitante amore.
  </p>
  <p class="shortborder">
  </p>
  <p>
   ANAS ET POETA
  </p>
  <p>
   Degit anas lucem quaerens in harundine plantas,
           regnante in teneras indole pulsa dapes.
      ast ego sumo diem quaerens sermone decorem,
           indomito motu pulsus in esuriem.
  </p>
  <p class="shortborder">
  </p>
  <p>
   ALTER MVNDVS ET IDEM
  </p>
  <p>
   Vastus inest nobis, tenues quo cingimur, orbis,
           atque externa docent interiora viri.
      limpida sensiferis utcunque canalibus unda
           infertur, pressae nocte cientur aquae.
      an tremuere cito percussi fulgure montes?
           contremuit parili caeca caverna sono.
      horrida ut apparent densis animalia silvis,
           intima redduntur conscia bruta sui.
      si patulum spolians mundum deperdet avarus,
           quae lateant in se, quomodo noscet homo?
  </p>
  <p class="shortborder">
  </p>
  <p>
   STVDIA
  </p>
  <p>
   Anxietate studens examinis exanimatus
           quid didicit? iuncti terror et error eunt.
  </p>
  <p class="shortborder">
  </p>
  <p>
   DE NUNTIIS VITAE IN MARTE REPERTAE
  </p>
  <p>
   Praebuit in caelis iam Mars vestigia vitae.
           Mars tamen in terris nil nisi funus habet.
  </p>
  <p class="shortborder">
  </p>
  <p>
   INOPIA ET COPIA
  </p>
  <p>
   Plures exiguo contingent aere dolores
      quam tibi congestis gaudia divitiis.
  </p>
  <p class="shortborder">
  </p>
  <p>
   TEMPORA MVTANTVR: AD CVLTOREM RECTI
  </p>
  <p>
   Solus nosce tua quam sis aetate, nec omne
           quod nunc est vel erat
   <i>
    ktema
   </i>
   perenne fuit
      virtutes proavis crebro sunt crimina natis,
           et probitas suboli culpa frequenter avo est.
      Christicolum indignum vix libertate putabat
           adstinxisse Afris compede membra parens.
      commoda progenies fingit mendacia, lene
           ut fluat ingrata vita soluta mora.
      non puduit credentem aliter cruciare parentes;
           iam genitos quicquam credere saepe pudet.
      nil doluit patri casus lachrimabilis hostis;
           nil dolet at suboli civis amara fames
      neutrius est reverenda tibi prudentia saecli,
           o iuvenis, nimium: libera sit tua mens.
  </p>
  <p class="shortborder">
  </p>
  <p>
   LAVS
  </p>
  <p>
   Qui laudat, laudare solet, laudetur ut ipse.
           laus effunditur ut refluat unde fluit.
  </p>
  <p class="shortborder">
  </p>
  <p>
   IMPERIVM OPTIMAS ET POPVLARE
  </p>
  <p>
   Mos fuerat populo titulis mulcere superbos
           blanditiisque duces; iam ducibus populum.
  </p>
  <p class="shortborder">
  </p>
  <p>
   DIVINA MANDATA
  </p>
  <p>
   In tellure mori, iubet aethere vivere numen,
           quod fecit vitam, funera, caela, solum.
      vix, qui iussa dei sequitur, parat unde supersit,
           et noscente malum mente tenet, quod habet.
      debet, ut in terris vivat, caelestia iura
           saepe negare, polis perpetuoque mori.
  </p>
  <p class="shortborder">
  </p>
  <p>
   DE IANI PANNONI STATVA IN HORTO BVDAPESTINENSI
  </p>
  <p>
   Arcuit hic Venerem, vitavit turpe lupanar
           et castae nomen virginis emeruit.
      at decor est tantus, mirantibus ut sua iura
           vindicet ardenti pectore spreta dea.
  </p>
  <p class="shortborder">
  </p>
  <p>
   BELLA PLACENTALIA: AD GUSTAVVM HANSENIVM
  </p>
  <p>
   Crebro supplicum tulit
      virtus, nec tenuit promeritis furor
           diras invidiae manus.
      o Gustave, cave! nam teneri ferox
           Warreni recipit soror
      adiuratque abaci vasa per omnia
           cocturum neminem suae
      pingui caseolis saeva placentulae
           ah! praestantia crustula.
      at nunc fama vagans tinnit in auribus
           concocti tibi frustuli,
      quod calvis redolens et socolatica
           exundans opulentia
      multos ambrosiam commonuit deum.
           quare bellipotens vovet
      aut palmas virides, Martia praemia,
           aut ingloria funera.
      retractis manicis exue bracchia.
           haud mitem iuvenilibus
      cedet nympha flagrans viribus exitum.
  </p>
  <p class="shortborder">
  </p>
  <p>
   NVLLVS DISCENDI TERMINVS
  </p>
  <p>
   Vivere discendo puerilis sumitur aetas.
           vivere ubi didicit, discit adulta mori.
  </p>
  <p class="shortborder">
  </p>
  <p>
   DVO VVLNERA
  </p>
  <p>
   Triste quod excipimus, quamvis grave, vulnus adulti,
           imminui mulsum tempore et arte potest;
      quod pueri, vibex manet haud sanabilis umquam,
           nobiscum et medio corde senescit edax.
      sanatur longo vulnus maturius aevo,
           perlatumque levat pernicii seriem.
      attamen immites puerile gravatur in annos,
           et nova, quae subeunt, ingravat exitia.
  </p>
  <p class="shortborder">
  </p>
  <p>
   THEOLOGVS ADOLESCENS
  </p>
  <p>
   Thomae discipulus contendit in ardua Primae,
           pulvere dum tenui sparsa Secunda iacet.
      divam sic noscit naturam, fitque superni
           conscius ingenii, nescius ipse sui.
  </p>
  <p class="shortborder">
  </p>
  <p>
   ARMATVRA MILITIS
  </p>
  <p>
   Horridus aeratis crustato corpore lamnis,
           saevus et obductis casside luminbus,
      non tegitur miles, ut defendatur ab armis,
           sed turbis hominum ne videatur homo.
  </p>
  <p class="shortborder">
  </p>
  <p>
   DE CERVISIA RECTE MINISTRANDA
  </p>
  <p>
   Te, qui cervisiam cupis lagoenis
      recte effundere, quam libens docebo!
      adsumptum tene poculum sinistra
      (aut, sis, utere dextera), deinde
      inclina, precor, alteraque palma
      fer zythi glaciale vas beati,
      et labro calicis siti flagrantis
      fundas contiguum per os liquores
      lente et leniter et satis gradatim,
      ne spumae saliant nimis tumentes,
      neu exiles recidant micante fluctu.
      mercedis quid ego docens rogabo?
      nil sane, nisi conteras opacam
      nobiscum sale vesperam scyphoque.
      et si fuderis, ut regit magister,
      ista notus eris probatione
      non iam discipulus timens flagellum,
      sed collega comesque virque honestus,
      compotor sociatus eruditae
      laetantis calicis sodalitate.
  </p>
  <p class="shortborder">
  </p>
  <p>
   ELECTIO
  </p>
  <p>
   Optandum aut verum est, aut est optanda potestas.
           vix utrum capies; ambo tenere nequis.
  </p>
  <p class="shortborder">
  </p>
  <p>
   QVAESTIO ARIVNAE AD KRISNAM
  </p>
  <p>
   Cum liget aeterno, bone Krisna, dolore cupido,
           me desiderii solvere vincla iubes.
      quod volo non igitur, sed quod decet, est quod agendum est;
           at quid agam, rogo, si quod volo, Krisna, decet?
  </p>
  <p class="shortborder">
  </p>
  <p>
   GVSTAVVS VATES
  </p>
  <p>
   Scribit carmina Gus: scribit sudore fluente;
           semper utrum brevis an syllaba longa rogat.
  </p>
  <p class="shortborder">
  </p>
  <p>
   DE REGIMINE GVSTAVO COGNOSCENDO
  </p>
  <p>
   Quid petis Hansenius quaenam vitamina sumat?
           promptus adest index tincta matella tibi.
  </p>
  <p class="shortborder">
  </p>
  <p>
   AD SACERDOTEM SEVERIOREM
  </p>
  <p>
   Tu qua veste tegis decoratum extollis amorem,
           ast illam speciem, quam capit ipse, teris.
      si tenero tenerae puer ardet amore puellae
           ingemis et multo murmure conquereris.
      flammam si puero parili puer igne rependet,
           praecipitem flammis te rapit ira suis.
      si iuvenem dulces in musas concitat ardor,
           musas ore gravi vana fuisse refers.
      atque senem, gaudens si laudat sauvia rerum,
           omnia confestim praeteritura mones.
      sic divum vario consuetum erumpere vultu
           ipse velis uno continuisse modo.
      celsus enim genitos terra contemnis amores,
           et tibi solus amor noscitur aetherius:
      abstractus rebus, nostroque alienus ab orbe,
           multis ille viris nil nisi nomen erit.
      quem poterunt forsan, sed vix, accedere summum,
           non nisi primus erit cognitus inferior.
      solus enim tetigit nitidi sublimia caeli,
           qui solido longam cepit ab orbe viam.
      "Hic" ais, "errasti. te fugit quomodo distent
           iste protervus amor sanctificansque agape."
      at mihi gaudenti duo distenguentur amores,
            nobilis a foedo, vilis ab egregio;
      ante tamen debes quonam mihi dicere puncto
           alter amor cesset, alter et incipiat.
  </p>
  <p class="shortborder">
  </p>
  <p>
   VORACIA
  </p>
  <p>
   Quot iuvenum vivo flammatae numine vires,
           fortia quot variis pectora plena deis;
      quanta fames pulchri, primis qui fulsit in annis,
           quantus amor veri, quantus in arte furor;
      indociles quanti teneris in cordibus ignes,
            quanta molesta seni turbida saevities;
      quantum glutitum est urbanae gurgite vitae,
           munere, coniugio, nexibus, aere, domo!
  </p>
  <p class="shortborder">
  </p>
  <p>
   DE FORMOSA NIGRA
  </p>
  <p>
   Flammeolis caltha Melanauga recumbit in hortis,
           aurigera sicut pyxide solus onyx.
  </p>
  <p class="shortborder">
  </p>
  <p>
   DE ERICO LINDRO, PRAESTANTISSIMO HOCCEII LUSORE
  </p>
  <p>
   Indole mirifica Lindrus decoratus et arte
           indole et arte putat carius esse lucrum.
      haud tenues quaestus, haud vilem despicit urbem,
           plus quoad abnuitur, proelia cuncta negat.
      certandi stimulus quondam certaminis ardor,
           nec petiit quisquam num sequeretur opes.
      nunc tamen aes inicit sacros heroibus ignes;
           imperat aes Lindro numen inane pio,
      auriferum donec glacies solvatur in amnem,
           Lydia quem iactet, supprimat ille pedem.
      mens igitur membris dominatur sordida pulchris;
           vincitur abiecta celsus avaritia.
  </p>
  <p class="shortborder">
  </p>
  <p>
   PRAECEPTORES
  </p>
  <p>
   Ut doceant, alios colimus mercede magistros;
           ast alios, proprias ut foveant manias.
  </p>
  <p class="shortborder">
  </p>
  <p>
   IUNIA ROWLANDS CREATA VRBIS PRAEFECTA
  </p>
  <p>
   Vrbe Torontina signatur Iunia princeps:
            praefectam cives, quam meruere, parant.
  </p>
  <p class="shortborder">
  </p>
  <p>
   EPISTVLA TAMAGAMIENSIS: AD ALEXANDRVM SMARIVM
      POETAM PRAESTANTISSIMVM
  </p>
  <p>
   Solus hyberboreo mecum, dilecte, sub axe,
      cogito te, me, nos, et nostram, Crispe, Camenam.
      pallida lux lunae pleno diffunditur orbe;
      silvestres reticent tenebrae; tacet algida lympha;
      ad nemore occultas venti rediere cavernas.
      hic volat in gyrum tempus; nova nulla putantur.
      sic parit, ut peperit semper sapientia terrae
      saevitiesque, suos suetae depascere partus.
      hic folium tepido pellectum sole virescit,
      et, cum prima leves contingunt frigora ramos,
      decidit arboribus, pulchro moriturque rubore.
      muscam piscis edit, gracilisque ciconia piscem;
      effera lynx caedit volucrem, glans plumbea lyncem;
      denique homo revocatus humo fit vermibus esca.
      quaelibet hic brevis est data lux, licet omnibus ire
      calle suo, et iussos naturae solvere cursus.
      indigenae parvis silvas coluere catervis:
      integra tunc poterat consistere natio paucis.
      tunc mala silvicolis suffragia nulla fuere,
      quae, dum designant, aut designare videntur
      consiliumque ducesque, solent disiungere cives,
      nec, dum rixa furit populo, superare tyrannos.
      quisque suis vixit cunctis popularibus aequus
      (vel saltem nostro quam nos sumus aequior aevo),
      atque afferre sacrum potuit, quae sensit, ad ignem,
      quo licuit causas disceptare omnibus omnes,
      et, nisi consensu, statuebant nulla sodales.
      musa fuit simplex, tamen et concinna valensque,
      et, quamvis ars saepe brevis, sed numine plena,
      et quae digna fuit celebraret mira deorum.
      parvula post tamen et vaga gens quam victa recessit
      gentibus armigeris, populis adiunctaque vastis,
      mancipio fundos exauxit, et oppida vulgo,
      turba canora tumet, fit musa superba, tametsi
      quam prius eximia longe subtilior arte.
      namque ubi nascuntur rex, miles, leno, sacerdos,
      divitis et sumptus violatus solvit egenus,
      tunc celebris vates heroica carmina fingit;
      alliciunt nitidae mentem spectacula scenae;
      millibus et taedis ingens radiantibus aula
      multisono doctas concentu recreat aures.
      quae nos delectant artis miracula, quaeque
      curis corda levant, acuunt rationis acumen,
      et motas summum mentes rapiunt ad olympum,
      splendida corrupti sunt corporis ulcera tantum,
      indicia et dirae lethalis forsan, hydropis.
  </p>
  <p class="shortborder">
  </p>
  <p>
   DE VITA VIRTUTIS
  </p>
  <p>
   Terrestris vitae quae debeat esse requiris
           aut soleat recto propria forma viro?
      institui dura multos probitate per annos,
           virtutis tardo culmen adire gradu,
      sustentare bonum, et viridi iam flore iuventae,
           iusta tenens vitae pro ratione mori.
  </p>
  <p class="shortborder">
  </p>
  <p>
   HODIERNI MVSIS AMICI
  </p>
  <p>
   Qui nunc vult resonis se consociare Camenis
           est generis consors alterutrius homo:
      ingeniosus enim, doctrina qui caret omni,
           edoctusve, omni qui caret ingenio.
  </p>
  <p class="shortborder">
  </p>
  <p>
   LAMENTATIO MAGI
  </p>
  <p>
   Heu ferrumine calcis atque harenae
      priscae clauditur arboris foramen,
      umbrosis aditus quod inferorum
      silvis exhibuit, quod et iuvantes
      fessum duxit ad astures, leaenas
      noctuas, lepores, lupos, viverras,
      serpentinaque quae ferunt salutem.
      quare, faticini, valete, amici!
      terrarum valeat paternus orbis.
      obstructo veteris loco meatus,
      deflenti novus est mihi petendus.
  </p>
  <p class="shortborder">
  </p>
  <p>
   PROCESSIO ARTIVM
  </p>
  <p>
   Lauti simioli, qui chromigeras colit arces,
           tollitur ars hominis celsius ingenio.
  </p>
  <p class="shortborder">
  </p>
  <p>
   TIMOR MORTIS
  </p>
  <p>
   Interitum ferimur portantem ignota pavere:
           haec speciosa feri est reddita causa metus.
      falso: nam fragiles et cognita fata tremamus,
           ut metuit notum debita praeda lupum.
  </p>
  <p class="shortborder">
  </p>
  <p>
   COGNITIO VITAE, SIVE ASEITAS HVMANA
  </p>
  <p>
   Credit quisque suo, quae fecerit, omnia nisu
           se fecisse, suo turgidus ingenio.
      quisque sua virtute, suis et viribus omne,
           quod manibus teneat, se meruisse putat.
      pellit ab oblito prudentem pectore patrem,
           qui moriens dederat praedia, limen, opes;
      et dominum, primus qui dixit, "Do tibi munus,
           namque in te certam colloco, tiro, fidem;
      et sponsam, sterili quae saepe labore dolentem
           confirmans lassum fovit amore virum;
      et cives, qui, quod placuit genus aut cutis, illi,
           quae rapuere aliis, commoda tradiderant.
      usus nil docuit. blandi fallacia saecli
           quemque docet vitam mente tenere suam.
  </p>
  <p class="shortborder">
  </p>
  <p>
   IOHANNES CALVINVS
  </p>
  <p>
   Quis temere reprobet Calvinum, tristia quamvis
           sint sua terribili caela referta metu?
      collocet humanis quis spem virtutibus almam,
           qualis erat magno debita certa deo?
      quis plerosque rudi terra dignetur obortos,
           qui videant summi regna beata poli?
      quis postremo audax nos iuret libera velle?
           quis fidenti animo ducere fata neget?
  </p>
  <p class="shortborder">
  </p>
  <p>
   VERITAS RELIGIONIS
  </p>
  <p>
   Consistit pietas in erudita
      fluxarum ratione fabularum,
      quae mentes hominum parant et aptant
      finito generi modoque vitae.
      nec stant numina: fabulae novantur
      versis condicionibus vigendi.
      et si concipitur salubre numen,
      vivunt terrigenae beatiores;
      nam firmas superi dedere vires,
      ut duro paterentur orta fato.
      sed languent miserabili dolore
      non iam dispositi favente divo,
      cum servant nitiods diu statuti
      thesauros moderaminis potentes
      et plenos dominatione ritus.
      marcescunt lacrimabiles ut umbrae,
      aut ardent cacodaemonum furore:
      namque quae stabiliverant proavos
      fabellae suboli tulere nervos.
      ergo religionis omne verum
      non sacrae specie locutionis,
      sed florente latens require vita.
  </p>
  <p class="shortborder">
  </p>
  <p>
   EPITAPHIVM NICOLAE
  </p>
  <p>
   Elingui miseris tumulo deploror amicis
           praecipitis subita mortis adempta manu.
      multa Acherontis aquae sociis rapuere loquenda,
           ultimus ut caderet, lite manente, dies;
      laetificis doctam musis traxere sodalem,
           parturumque tulit Tartarus ingenium.
      sic ego, dum solvat perplexae retia vitae
           nostraque multipotens expleat orsa deus.
  </p>
  <p class="shortborder">
  </p>
  <p>
   AD ERVDITISSIMVM HORTVLANVM DOVGLAM CHAMBERS
      DE EIVS FVNDO
  </p>
  <p>
   Huic aliquid maius specie et splendore vireto est,
           quo speciosius est splendidiusque nihil.
      namque aliquid veri digesta panditur herba,
           facundusque refert intima nostra lapis.
      haec retegunt totam spatianti iugera mentem,
           quidquid et occultum corde, recludit ager.
      quaelibet ornatis fortuna ostenditur arvis,
           quolibet atque brevi gramine vita statu.
      hic invisa monet naturae linea, flexis
           recte quemque viis ad sua fata vehi.
      indicat extremo monumenti gloria xysto
           metam supremo limite constitui.
      ut sanctae rutilam pacis deducit ad aram,
           infima frondiferum vota resignat iter.
      semotis resono calamis sermone coaxans
           rana viros iubet haud invenienda sequi.
      Pythius auriferis telis inseminat arva:
           autus enim vitae est sensus origo novae.
      fleti marmoreum socii colit umbra canistrum;
           Petrus rus aperit, dum latet ipse lepus.
      vivit anas vacuus geniali lance ferendus:
           mors igitur placida vadit in Arcadia.
      attamen incisae duro granite coronae
           mente renascendi semen inesse monet.
  </p>
  <p class="shortborder">
  </p>
  <p>
   ACTIO ET RENVNTIATIO: SYLLOGISMVS
  </p>
  <p>
   Ille nihil fecit, nullo qui tempore legit,
           cui, nisi deposuit, lectio nulla fuit.
      ille igitur numquam sive ingens sive pusillum
           fecit, qui nullo tempore deposuit.
  </p>
  <p class="shortborder">
  </p>
  <p>
   DE SCVLPTO NAZISTAE VVLTV
  </p>
  <p>
   Caeca superstitio. vehemens sine mente voluntas.
           partibus humanis expoliatus homo.
  </p>
  <p class="shortborder">
  </p>
  <p>
   MORTIS BENEFICIVM: AD ALBVM
  </p>
  <p>
   Mors est, vipereo cuius lux mellea morsu est,
           quaeque ornat vitam squaliditate sua.
      pulchra iuvant magis et volumus magis, Albe, iuvari,
           pulchra quod effugiunt, nosque quod auferimur.
      siccine deformis nobis et sordida vita
           quod procul interitus pectore sensus abest?
  </p>
  <p class="shortborder">
  </p>
  <p>
   AD IANUM T., AMANTEM MALE PROFICIENTEM
  </p>
  <p>
   Hoc tibi, cum venerem sumis, phantasma recurrit:
            est tecum in tremulo, Iane, puella toro.
  </p>
  <p class="shortborder">
  </p>
  <p>
   EPITAPHIVM ARMENTARII
  </p>
  <p>
   "Corpus deserti ne sumant aequora campi!"
           edita erat tenui maesta loquela sono.
      nam iuvenis tristi quaerens postrema cubili,
           iam moriente die mortis adibat iter.
      "corpus deserti ne sumant aequora campi,
           sub strepitu venit, quo canis exululat.
      parcite vos gelidis artus componere bustis,
           avia ne teneant aequora reliquias!
      corpus deserti...." fugit vox, nec tamen ulla
           cura fuit nobis ultima vota sequi.
      exanima angusto tumulavimus ossa sepulchro.
           vasta tenent miseras aequora reliquias.
  </p>
  <p class="shortborder">
  </p>
  <p>
   VIS FVGIENS VERBORVM
  </p>
  <p>
   Est perplexa etiam quae audita locutio primum
           lucet, et in sensus labitur ambiguos.
      namque inspecta diu phrasis una scatensque vacansque
           significat quidvis, omnia quaeque, nihil.
  </p>
  <p class="shortborder">
  </p>
  <p>
   SAECVLO VICESIMO EXEUNTE
  </p>
  <p>
   Quisque sui generis fiat licet indole civis,
           natio sed cultu redditur omnis idem.
  </p>
  <p class="shortborder">
  </p>
  <p>
   PAPAVERA MENSIS IVLII: CARMEN SYLVIAE PLATH
      LATINE VERSVM
  </p>
  <p>
   Parvula tartareae, salvete, papavera flammae!
           iste rubor valido nonne calore nocet?
      adflatum nequeo folium tractare coruscans;
           incolumis trepido lambitur igne manus.
      lumina fulgentes delassant nostra tremores,
           qui volitant, rugae sicut in ore rubent.
      sanguineo referunt foedatos vulnere rictus
           purpurei flores, sanguineasque stolas.
      effugiunt fumi digitos. ubi semina somni?
           grata ubi nausea, quam capsula vestra movet?
      carpere si somnum, si possem effundere sanguen!
           si possent tanto nubere labra malo;
      ampulla vitrea mihi si stillare liquores
           somniferi et segnes, absque colore tamen!
  </p>
  <p class="shortborder">
  </p>
  <p>
   QVAEDAM ORIENTALIS DE MORTE TRACTATIO INSPECTA
  </p>
  <p>
   Admoneor libro sapienter ponere librum:
           ullius ipse suum lemma referre negat.
  </p>
  <p class="shortborder">
  </p>
  <p>
   LAPSVS
  </p>
  <p>
   Saepe gradu falsus reperit maiora petitis,
           et meliora suis praemia propositis.
      perspiciuntur enim prius obcaecata ruenti,
           clarius et cursu fineque lucet iter.
      nulla iam tabula, docta sed mente peragrat;
           lapsus enim scite vadere perdidicit.
  </p>
  <p class="shortborder">
  </p>
  <p>
   PROELIA
  </p>
  <p>
   Continuis agitur pugnis felicior actus:
           nam graviora intus bella quietus obit.
  </p>
  <p class="shortborder">
  </p>
  <p>
   VALEDICTIO AD SACERDOTEM PAROCHIALEM
  </p>
  <p>
   "E templis" ais, o superbe mysta,
      "discessisse sacris piaque gente,
      est Deumque relinquere angelosque."
      quanti te facis et cohortem anilem!
  </p>
  <p class="shortborder">
  </p>
  <p>
   POSTVLATEM PARENTALE
  </p>
  <p>
   Iussit inane parens natos decernere vitam:
           expertes pictam luminbus tabulam.
  </p>
  <p class="shortborder">
  </p>
  <p>
   QVID ANGERIS?
  </p>
  <p>
   Incassum gelido captus formidine langues,
           frontibus incassum noxia cura sedet;
      namque sub extremae caeco fundamine mentis
           sunt lapidosa boni condita tecta senis.
      omnia perpessus, primo grandaevior aevo,
           ille nihil nescit, nec valet ille nihil.
      omnes te ducit per casus, vulnera curat,
           concussum pectus, pace tua, renovat.
  </p>
  <p class="shortborder">
  </p>
  <p>
   SEPVLCHRVM MVLIERIS: VERSIO CARMINIS SINENSIS
      LI HO SCRIPTVM
  </p>
  <p>
   Obducta tenebris rorales orchide guttae
           aspiciunt lachrimas surgere luminibus.
      non dabitur coeptum fidi ducamus amorem,
           nec subeam caras nupta beata domos.
      gramen erit cubital, frigentes pallia silvae,
           instita turbo, sonans tortile lympha decus.
      perpetuas vario per noctes axe morata
           illum, qui cessat, iam vigil opperior.
      frigore caeruleae torpente nitescere flammae
           conantur. pluvias montibus Auster agit.
  </p>
  <p class="shortborder">
  </p>
  <p>
   VATICINATIO IVVENILIS
  </p>
  <p>
   Exigua iuvenes habitare elegimus aede.
           cur ita nos? nostrum quisque poeta fuit.
      non secus everso patriae iam cogimur aere.
           qui scribit versus saepe propheta fuit.
  </p>
  <p class="shortborder">
  </p>
  <p>
   MVNDVS HOLOGRAPHICVS
  </p>
  <p>
   Omnis uti partes in se pars implicat omnes,
           atque hologramma unum milia tota capit;
      sic elemento quoque suo concluditur orbis:
           si minus intereat, maius et intereat.
      ingentis minima tamen orbis sospite parte,
           an misero totus funere sospes erit?
  </p>
  <p class="shortborder">
  </p>
  <p>
   DVPLEX RATIONIS INDOLES
  </p>
  <p>
   Est ratio tumefacta, humilis, demissa, superba,
           imperat et paret, subditur atque regit.
      imperium, nummos, munus si quaerit et artes,
           turgescit celsae vi dicionis ovans.
      quodsi nosse cupit, rerum submittitur orbi,
           rebus et, ut penitus noverit, ima patet.
      optata ingenium reddit servile potestas,
           nec petitur causa gaza petenda sua.
      cognitione manens, et non moderamine, rerum,
           par submissa deo vivit Aristotelis.
      quae sequitru dominae partes, ancilla revertit;
           quae petit ancillae, maxima diva redit.
  </p>
  <p class="shortborder">
  </p>
  <p>
   AD QVENDAM SCHOLAE BENEFACTOREM, QUI DONAVIT
      CALVINI OPERA OMNIA
  </p>
  <p>
   Te negat arbitrio libros donasse soluto
           Calvinus. grates sed tibi quisque refert.
  </p>
  <p class="shortborder">
  </p>
  <p>
   AD IVVENEM SCHOLASTICVM, QUI PROFICIENS SE PERDERE POTEST
  </p>
  <p>
   Non usque optandum est, fugiendum saepe, quod optas:
           palma tibi ne sit splendida poena, cave!
  </p>
  <p class="shortborder">
  </p>
  <p>
   AD QVENDAM ANIMAE MEDICVM SEU PSYCHES IATRON
      DE MORIBVS COMPVLSIS
  </p>
  <p>
   Mores, mota suis quos mens compellit ab imis,
           semper et adfecto cuique nocere putas.
      multiplices miraeque soles exponere formae
           ut modo sint tristes, ut modo ridiculae.
      hic lavat assiduus, tum lotos abluit artus,
           sanguineamque cutem deterit ipse suam.
      hic penitus iussus muliebrem inducit amictum,
           et tenui peplo fortia membra tegit.
      attamen ingenium laudas, quod Apollinis ictu
           artificis summum nobilis edit opus.
      aut movet arcanas alios cognoscere causas
           saepius exsomnes immemoresque cibi.
      numquid quae celebras et quae tu despicis acta
           uno largifico surgere fonte tenes?
      talia sunt, quamvis subtili mente coacta,
           haud ratione illud reiicienda tibi.
      mira praeteritis pollentes indole saeclis
            inspicias: multis mens violenta fuit.
      Newtonus rerum structuram aenigmate captus
           restituit mundos et nova iura dedit.
      perspicuum flagrans sermonem Vindobonensis
           doctos arte nova disserere instituit.
      Sylvia scribendo fertur placasse furores,
           placando lyricos et renovasse modos.
      vatibus his licuit numquam spectata tueri,
           his aperire datum est clausa, deosque sequi.
      vulnere sic animae procedit tanta potestas;
           tantum in stultitia mentis acumen inest.
  </p>
  <p class="shortborder">
  </p>
  <p>
   CONSILIVM
  </p>
  <p>
   Si quis te moneat, debes inquirere quaenam
           abdita causa sagax urgeat officium.
      hic monet, ut sibi de propriis persuadeat, ille
           ut celebret vitam laudibus ipse suam.
      hortator de se plerumque profatur, et ad se:
           aures qui dabit, haud ipse, sed alter, erit.
  </p>
  <p class="shortborder">
  </p>
  <p>
   AD ERICVM LIVONIVM POETAM EXIMIVM
  </p>
  <p>
   Tu, qui dicebas (nego te iactasse) beatum
           numquam blandiloquam te superasse Cyprin,
      tandem purpureo iacuisti captus Alexi,
           nec poteras facilem corripuisse fugam.
      te, miser, Idalius tantum non obruit aestus,
           cum placuit lachrimis ultor ephebus herae.
      non ergo Hippolyto surgunt fatalia soli
           aequora, non soli belua tranat aquas.
      at miserans, felix, tibi parsit diva, superstes,
           quae pavido dextram traxerat ante necem.
      an placidae dubitas Veneri persolvere grates?
            ipse ego, quod vivis, non male gratus ero,
      ut lepido festos teneas sermone gregales,
           et referas miris acta pericla modis.
  </p>
  <p class="shortborder">
  </p>
  <p>
   MAGNAS ET POETA
  </p>
  <p>
   Magnas est auri magnes, et nomine caeco,
           illius obscuras atque opus edit opes.
      vates vas auri non est, et nomine claro,
           et parit illustrem nil nisi fama famem.
  </p>
  <p class="shortborder">
  </p>
  <p>
   THRENODIA IN PUELLVLAM INTEMPESTIVE DEFVNCTAM
  </p>
  <p>
   Corporis parvi properante gressu
      et fuga plantae choreas agentis
      funebris notae stupefecit omnes
           arca puellae.
  </p>
  <p>
   quae suo celsas resonavit aulas
      Marte, et extremo latitans vireto
      intulit bellum propriamque tela
           torsit in umbram.
  </p>
  <p>
   languidos glaucae pepulit lacunae
      anseres fusas viridi nivosam,
      cum legunt auras, onus exuentes
           caespite nubes;
  </p>
  <p>
   "pro" reclamarunt "dolor!" anserine,
      "pellit invicta dominella virga
      mellei sub sole flagrante amoena
           somnia pomi."
  </p>
  <p>
   aes sonat. cedit generosa pompa.
      sanguinis iuncti veneramur agmen
      et verecundos taciti sepulchri
           flemus honores.
  </p>
  <p class="shortborder">
  </p>
  <p>
   MYTHI
  </p>
  <p>
   Quod veteres memorant fabellae, non fuit umquam.
           perpetuo tamen est. perpetuo fuerit.
  </p>
  <p class="shortborder">
  </p>
  <p>
   OBLECTAMENTA
  </p>
  <p>
   Hic bona dulciloquis mensae partitur amicis;
      hic nitidam scenam celebrat; comitante frequentes
      hic domina saltus; hic multa nocte tabernas,
      dum socii rauco modulantes cantica plausu
      pocula plena ioco desiccant. lusibus acres
      oblectat genitor pueros; sermone maritus
      horas ante focum lentas cum coniuge fallit;
      narrat avus parvis elapsa nepotibus aeva.
      hic clausis folio decumbens orbibus errat
      mente hominis fictis; concentu mergitur amplo
      hic tenui disco; pictae splendore tabellae
      hic stupet; hic precibus delassat caela statutis;
      carminbus studet hic; sudans hic carmina fingit.
      quisque sibi prohibet terrores mente repressos,
      quique patent animo, vastos defendit abyssos.
  </p>
  <p class="shortborder">
  </p>
  <p>
   TSERNOBYLVM: POST DECEM ANNOS
  </p>
  <p>
   Iam redit eversam longaeva superstes ad urbem,
           ut cor postremis exsatiat lachrimis.
      tot periisse dolet iuvenes, totidemque perire;
           conqueritur solos iam superesse senes.
      cernit ubique vias humana gente relictas;
           conspicit horrentes fronde nocente lares.
      haerent parietibus dolor et morbosa ruina;
           labentis vacuum stat penetrale domus.
  </p>
  <p class="shortborder">
  </p>
  <p>
   DOMVS CERVINAE BALNEAE PENSILIVM LAVDES
  </p>
  <p>
   Lascivas repeto pluvias lepidosque vapores,
           quos celebrat lento nuda iuventa pede.
      indigus exlusus fervente diutius imbre,
           nunc peperi tamen aes; aes reseratque fores.
      ah, tessellata qualis miser aede carebam,
           candida qua densis forma rigatur aquis!
      quodlibet hic Paphiis florescit semen in arvis
           aspicies felix, forsitan atque leges.
      pallenti nitidos hic marmore porrigit artus
           albus, et ardentes concutit igne comas;
      nec stat, ut ante, sui dubio fiducia vultu:
           regnum iam sentit non prius esse suum.
      obducit rapidis acta subtilia lymphis
           sinensis spuma membra luente Venus;
      pulchrior at Cypria, sexu quo natus eodem,
           et ferus ut pupae praeditus ore puer.
      balnea celsus arabs per tota vagatur ocellis,
           atque cupidinibus pascua grata petit.
      "talis" ait, "iustis tribuenda corona, prophetae
           deliciisque frequens sic paradisus erit."
      se credit fontem viventis adire liquoris
           Isacides, aliis vividus ipse liquor.
      ut superis mediae tenebris perfundit opacos
           praecipiti noctis rore procella sinus,
      sic formosa niger teretis per corpora levi
           flumine gavisas pectoris urget aquas.
      plurima frondoso licet absit saecula luco,
           it pythone tamen iam comitante vias.
      expositi si non animo, tum corpore, praestant
           hic vere nuda simplicitate viri.
      hic nihil obtegitur: manifestum immane pusillo est
           organon, ingenti nec latet exiguum.
      hic et saepe teres nudato vertice membrum
           molle redundantis pellis acumen adit.
      quae fugiente sagax incidit corpore vita
           fabellas memorant signa diserta suas.
      tegmine fallacis quae dissimulatur amictus,
           detegitur positis vera figura dolis.
      hic et saepe vetus rerum subvertitur ordo,
           censet enim normis flumen honesta novis.
      hic aliquando potens rex declaratur egenus,
           hic solido sceptri pondere gaudet inops.
      hic speciosa perit divi persona superbi,
           hic monstratur homo corpore quisque suo.
  </p>
  <p class="shortborder">
  </p>
  <p>
   DIES HIEMALIS
  </p>
  <p>
   Nil me nunc nisi sol iuvat, aurae cumque reflexis
           fulgenti radiis incaluere nive.
      sic natura excors, ignorans omnia, sanat
           gnara quae fiunt vulnere mente virum.
  </p>
  <p class="shortborder">
  </p>
  <p>
   HYAENA: CANTIO GENTIS YORVBA
  </p>
  <p>
   En male compta, rapax, deglutit hyaena cruentos
           involvente cibos non sine fasciculo.
      faucibus exitio stillantibus, acta perenni
           esurie matrem non sine prole vorat.
      noctivaga et valga est venatrix, cara propago
           mactatrix summi sanguinolenta dei.
  </p>
  <p class="shortborder">
  </p>
  <p>
   DIVINI AFFECTVS
  </p>
  <p>
   Odit amatque deus, bonitate redundat et ira:
           haec scriptura refert, testis et usus adest.
      affectus sed uter statuet mortalia fata?
           divum postremo pectus habebit uter?
      primus amor fuerat, fueritque amor ultimus. omnes
           ingenii motus urget et explet amor.
      si deus odit, amor fons est et finis, amandi
           et repetet formas ortus amando furor.
  </p>
  <p class="shortborder">
  </p>
  <p>
   APPROPINQVATIO AD ABYSSVM
  </p>
  <p>
   Mors adit. orbis abit. ruit in nihil omne. saluto
           te, nihil, omne quod es. quod nihil, omne, vale!
  </p>
  <p class="shortborder">
  </p>
  <p>
   DEVS MEDICVS
  </p>
  <p>
   Innatum in nostra vulnus deus indole sanat.
           et merito: vulnus qui dedit, ille fuit.
  </p>
  <p class="border">
  </p>
 </body>
</div>