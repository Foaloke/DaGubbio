<div>
 Thessalonians II
 <body>
  <p class="pagehead">
   EPISTULA PAULI AD THESSALONICENSES II
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus, et Sylvanus, et Timotheus, ecclesiae Thessalonicensium in Deo Patre nostro, et Domino Iesu Christo.
   <font size="2">
    2
   </font>
   Gratia vobis, et pax a Deo Patre nostro, et Domino Iesu Christo.
  </p>
  <p>
   <font size="2">
    3
   </font>
   Gratias agere debemus semper Deo pro vobis, fratres, ita ut dignum est, quoniam supercrescit fides vestra, et abundat caritas uniuscuiusque vestrum in invicem:
   <font size="2">
    4
   </font>
   ita ut et nos ipsi in vobis gloriemur in ecclesiis Dei, pro patientia vestra, et fide, et in omnibus persecutionibus vestris, et tribulationibus, quas sustinetis
   <font size="2">
    5
   </font>
   in exemplum iusti iudicii Dei, ut digni habeamini in regno Dei, pro quo et patimini.
   <font size="2">
    6
   </font>
   Si tamen iustum est apud Deum retribuere tribulationem iis qui vos tribulant:
   <font size="2">
    7
   </font>
   et vobis, qui tribulamini, requiem nobiscum in revelatione Domini Iesu de caelo cum angelis virtutis eius,
   <font size="2">
    8
   </font>
   in flamma ignis dantis vindictam iis qui non noverunt Deum, et qui non obediunt Evangelio Domini nostri Iesu Christi,
   <font size="2">
    9
   </font>
   qui poenas dabunt in interitu aeternas a facie Domini, et a gloria virtutis eius:
   <font size="2">
    10
   </font>
   cum venerit glorificari in sanctis suis, et admirabilis fieri in omnibus, qui crediderunt, quia creditum est testimonium nostrum super vos in die illo.
  </p>
  <p>
   <font size="2">
    11
   </font>
   In quo etiam oramus semper pro vobis: ut dignetur vos vocatione sua Deus noster, et impleat omnem voluntatem bonitatis, et opus fidei in virtute,
   <font size="2">
    12
   </font>
   ut clarificetur nomen Domini nostri Iesu Christi in vobis, et vos in illo secundum gratiam Dei nostri, et Domini Iesu Christi.
  </p>
  <p>
   <a name="2">
   </a>
   [2]
   <font size="2">
    1
   </font>
   Rogamus autem vos, fratres, per adventum Domini nostri Iesu Christi, et nostrae congregationis in ipsum:
   <font size="2">
    2
   </font>
   ut non cito moveamini a vestro sensu, neque terreamini, neque per spiritum, neque per sermonem, neque per epistolam tamquam per nos missam, quasi instet dies Domini.
   <font size="2">
    3
   </font>
   Ne quis vos seducat ullo modo: quoniam nisi venerit discessio primum, et revelatus fuerit homo peccati filius perditionis,
   <font size="2">
    4
   </font>
   qui adversatur, et extollitur supra omne, quod dicitur Deus, aut quod colitur, ita ut in templo Dei sedeat ostendens se tamquam sit Deus.
  </p>
  <p>
   <font size="2">
    5
   </font>
   Non retinetis quod cum adhuc essem apud vos, haec dicebam vobis?
   <font size="2">
    6
   </font>
   et nunc quid detineat scitis, ut reveletur in suo tempore.
   <font size="2">
    7
   </font>
   Nam mysterium iam operatur iniquitatis: tantum ut qui tenet nunc, teneat, donec de medio fiat.
   <font size="2">
    8
   </font>
   Et tunc revelabitur ille iniquus, quem Dominus Iesus interficiet spiritu oris sui, et destruet illustratione adventus sui eum:
   <font size="2">
    9
   </font>
   cuius est adventus secundum operationem Satanae in omni virtute, et signis, et prodigiis mendacibus,
   <font size="2">
    10
   </font>
   et in omni seductione iniquitatis iis qui pereunt: eo quod caritatem veritatis non receperunt ut salvi fierent. Ideo mittet illis Deus operationem erroris ut credant mendacio,
   <font size="2">
    11
   </font>
   ut iudicentur omnes qui non crediderunt veritati, sed consenserunt iniquitati.
   <font size="2">
    12
   </font>
   Nos autem debemus gratias agere Deo semper pro vobis, fratres dilecti a Deo, quod elegerit vos Deus primitias in salutem in sanctificatione spiritus, et in fide veritatis:
  </p>
  <p>
   <font size="2">
    13
   </font>
   in qua et vocavit vos per Evangelium nostrum in acquisitionem gloriae Domini nostri Iesu Christi.
   <font size="2">
    14
   </font>
   Itaque fratres, state: et tenete traditiones, quas didicistis, sive per sermonem, sive per epistolam nostram.
   <font size="2">
    15
   </font>
   Ipse autem Dominus noster Iesus Christus, et Deus et Pater noster, qui dilexit nos, et dedit consolationem aeternam, et spem bonam in gratia,
   <font size="2">
    16
   </font>
   exhortetur corda vestra, et confirmet in omni opere et sermone bono.
  </p>
  <p>
   <a name="3">
   </a>
   [3]
   <font size="2">
    1
   </font>
   De cetero fratres, orate pro nobis ut sermo Dei currat, et clarificetur, sicut et apud vos:
   <font size="2">
    2
   </font>
   et ut liberemur ab importunis, et malis hominibus: non enim omnium est fides.
   <font size="2">
    3
   </font>
   Fidelis autem Deus est, qui confirmabit vos, et custodiet a malo.
   <font size="2">
    4
   </font>
   Confidimus autem de vobis, in Domino, quoniam quae praecepimus, et facitis, et facietis.
   <font size="2">
    5
   </font>
   Dominus autem dirigat corda vestra in caritate Dei, et patientia Christi.
  </p>
  <p>
   <font size="2">
    6
   </font>
   Denuntiamus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate, et non secundum traditionem, quam acceperunt a nobis.
   <font size="2">
    7
   </font>
   Ipsi enim scitis quemadmodum oporteat imitari nos: quoniam non inquieti fuimus inter vos:
   <font size="2">
    8
   </font>
   neque gratis panem manducavimus ab aliquo, sed in labore, et in fatigatione, nocte et die operantes, ne quem vestrum gravaremus.
   <font size="2">
    9
   </font>
   Non quasi non habuerimus potestatem, sed ut nosmetipsos formam daremus vobis ad imitandum nos.
   <font size="2">
    10
   </font>
   Nam et cum essemus apud vos, hoc denuntiabamus vobis: quoniam si quis non vult operari, nec manducet.
   <font size="2">
    11
   </font>
   Audivimus enim inter vos quosdam ambulare inquiete, nihil operantes, sed curiose agentes.
   <font size="2">
    12
   </font>
   Iis autem, qui eiusmodi sunt, denuntiemus, et obsecramus in Domino Iesu Christo, ut cum silentio operantes, suum panem manducent.
  </p>
  <p>
   <font size="2">
    13
   </font>
   Vos autem, fratres, nolite deficere benefacientes.
   <font size="2">
    14
   </font>
   Quod si quis non obedit verbo nostro per epistolam, hunc notate, et ne commisceamini cum illo ut confundatur:
   <font size="2">
    15
   </font>
   et nolite quasi inimicum existimare, sed corripite ut fratrem.
   <font size="2">
    16
   </font>
   Ipse autem Dominus pacis det vobis pacem sempiternam in omni loco. Dominus sit cum omnibus vobis.
  </p>
  <p>
   <font size="2">
    17
   </font>
   Salutatio, mea manu Pauli: quod est signum in omni epistola, ita scribo.
   <font size="2">
    18
   </font>
   Gratia Domini nostri Iesu Christi cum omnibus vobis. Amen.
  </p>
  <p class="border">
  </p>
 </body>
</div>