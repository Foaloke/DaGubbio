<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen IX
    </font>
   </p>
   <p>
    <font size="4">
     I
        Dilabatur inpii regnum Pharaonis,
        plebs Aebrea premitur, spoliata bonis,
        Saul non compescitur musicorum tonis.
        Infulatum Aaron delectatur donis.
    </font>
   </p>
   <p>
    <font size="4">
     II
        Templum dei violat ordo praelatorum,
        jam furantur fuscinis carnes cacaborum;
        hi sunt semen Chanaan, duces reproborum,
        per quos dona spiritus fiunt vile forum.
    </font>
   </p>
   <p>
    <font size="4">
     III
        Patrum princeps Isaac olim excaecatus
        Jacob munus recipit; eo saciatus
        benedixit Israel; inde primo natus
        longum flevit Esau quasi reprobatus.
    </font>
   </p>
   <p>
    <font size="4">
     IV
        Excaecati praesules rectam linquunt viam;
        Jacob Rachel fugiens amplexatur Liam;
        idem laesus claudicat vulneratus sciam,
        quod futuri legitur fore prophetiam.
    </font>
   </p>
   <p>
    <font size="4">
     V
        Terminabit Dominus praesulum sophisma,
        per quos venit scandalum, per quos venit scisma;
        sacros vendunt ordines, sacrum vendunt crisma;
        vendunt, in se quantum est, spiritus karisma.
    </font>
   </p>
   <p>
    <font size="4">
     VI
        Praebende nunc temporis ducuntur ad forum;
        simonia pullulat et dilatat chorum;
        set disperdet dominus iter inpiorum,
        conquassabit capita in terra multorum.
    </font>
   </p>
   <p>
    <font size="4">
     VII
        Inaudita dicerem, si liceat fari:
        pauper omnis pellitur procul ab altari
        postquam sentit Pontifex nichil posse dari;
        non est qui pro paupere spondeat scolari.
    </font>
   </p>
   <p>
    <font size="4">
     VIII
        Jam mendicat misere chorus poetarum
        nulli potest imbui fonte litterarum;
        huic, qui parum possidet, datur nil aut parum,
        nichil absque munere praesul ducit carum.
    </font>
   </p>
   <p>
    <font size="4">
     IX
        Jam columpnae titubant templum sustinentes,
        nam pervertunt munera praelatorum mentes;
        credo quod hos sorbeat Tartarus viventes,
        qui nil gratis tribuunt Simonem sequentes.
    </font>
   </p>
   <p>
    <font size="4">
     X
        Aurum templi penitus redditur obscurum,
        plures reaedificant Babilonis murum,
        per quos domus Domini fit spelunca furum,
        quibus contra stimulum calcitrare durum.
    </font>
   </p>
   <p>
    <font size="4">
     XI
        Evangelizantium sordidantur pedes,
        set nil credunt sordidum Simonis haeredes;
        alienas vacuant, suas implent aedes,
        in tribunal vertitur pastoralis sedes.
    </font>
   </p>
   <p>
    <font size="4">
     XII
        Aret sicca penitus ficus absque flore,
        Gedeonis area dulci caret rore;
        jam praelatos miseri fata monent Core,
        una ne consimili pereant dolore.
    </font>
   </p>
   <p>
    <font size="4">
     XIII
        Cum secare nequeam, fungor vice cotis,
        imitantur praesules Christum a remotis;
        forum nullus circuit orbem in melotis,
        immo mundus viribus almpexatur totis.
    </font>
   </p>
   <p>
    <font size="4">
     XIV
        Non, ut verum fatear, loquor causa mei,
        set me cogit scribere zelus domus Dei,
        quam non regunt praesules, immo Pharisaei,
        qui subjectos faciunt reos, ut sunt rei.
    </font>
   </p>
   <p>
    <font size="4">
     XV
        Multa ferunt opera, multos cruciatus:
        hic secretum thalami paucis comitatus
        intrat, ibi recubans, cibis crapulatus,
        delet vino veteri populi reatus.
    </font>
   </p>
   <p>
    <font size="4">
     XVI
        Alter magis patitur nomine pro trino;
        hiemali tempore, proximus camino,
        vinum forte redolet ore resupino:
        posses sine poculo satiari vino.
    </font>
   </p>
   <p>
    <font size="4">
     XVII
        Quisquis eris, Pontifex, hic, dum licet, ora!
        Tempus, more fluminum, fluit absque mora;
        viros, senes, pueros mortis rapit hora,
        cujus nemo poterit retinere lora.
    </font>
   </p>
   <p>
    <font size="4">
     XVIII
        Exoremus igitur summum Creatorem,
        in quo, per quem vincimus pravum exactorem,
        ut det nobis spiritus sacrosanctum rorem
        extinguendo penitus criminum ardorem.
    </font>
   </p>
   <p>
    <font size="4">
     XIX
        Exoremus iterum Matrem pietatis,
        in qua verum latuit numen deitatis,
        ut subjectis tribuat simul et praelatis
        vivo semper perfrui pane caritatis.
    </font>
   </p>
  </div>
  <center>
  </center>
 </body>
</div>