<div>
 Ovid: Ibis
 <body>
  <p class="pagehead">
   P. OVIDI NASONIS IBIS
  </p>
  <p class="border">
  </p>
  <p>
   Tempus ad hoc, lustris bis iam mihi quinque peractis,
           Omne fuit Musae carmen inerme meae;
      Nullaque, quae possit, scriptis tot milibus, extat
           Littera Nasonis sanguinolenta legi:
      Nec quemquam nostri nisi me laesere libelli,
   <font size="2">
    5
   </font>
   Artificis periit cum caput Arte sua.
      Unus (et hoc ipsum est iniuria magna) perennem
           Candoris titulum non sinit esse mei.
      Quisquis is est (nam nomen adhuc utcumque tacebo),
           Cogit inassuetas sumere tela manus.
   <font size="2">
    10
   </font>
   Ille relegatum gelidos aquilonis ad ortus
           Non sinit exilio delituisse meo;
      Vulneraque inmitis requiem quaerentia vexat,
           Iactat et in toto nomina nostra foro;
      Perpetuoque mihi sociatam foedere lecti
   <font size="2">
    15
   </font>
   Non patitur vivi funera flere viri.
      Cumque ego quassa meae complectar membra carinae,
           Naufragii tabulas pugnat habere mei:
      Et qui debuerat subitas extinguere flammas,
           Hic praedam medio raptor ab igne petit.
   <font size="2">
    20
   </font>
   Nititur, ut profugae desint alimenta senectae:
           Heu! quanto est nostris dignior ipse malis!
      Di melius! quorum longe mihi maximus ille est,
           Qui nostras inopes noluit esse vias.
      Huic igitur meritas grates, ubicumque licebit,
   <font size="2">
    25
   </font>
   Pro tam mansueto pectore semper agam.
      Audiat hoc Pontus: faciet quoque forsitan idem,
           Terra sit ut propior testificanda mihi.
      At tibi, calcasti qui me, violente, iacentem,
           Qua licet ei misero! debitus hostis ero.
   <font size="2">
    30
   </font>
   Desinet esse prius contrarius ignibus umor,
           Iunctaque cum luna lumina solis erunt;
      Parsque eadem caeli zephyros emittet et euros,
           Et tepidus gelido flabit ab axe notus;
      Et ver autumno, brumae miscebitur aestas,
   <font size="2">
    37
   </font>
   Atque eadem regio vesper et ortus erit;
      Et nova fraterno veniet concordia fumo,
   <font size="2">
    35
   </font>
   Quem vetus accensa separat ira pyra:
      Quam mihi sit tecum positis, quae sumpsimus, armis
   <font size="2">
    39
   </font>
   Gratia, commissis, improbe, rupta tuis.
      Pax erit haec nobis, donec mihi vita manebit,
   <font size="2">
    43
   </font>
   Cum pecore infirmo quae solet esse lupis.
      Prima quidem coepto committam proelia versu,
           Non soleant quamvis hoc pede bella geri:
      Utque petit primo plenum flaventis harenae
           Nondum calfacti militis hasta solum,
      Sic ego te nondum ferro iaculabor acuto,
           Protinus invisum nec petet hasta caput;
   <font size="2">
    50
   </font>
   Et neque nomen in hoc nec dicam facta libello,
           Teque brevi, qui sis, dissimulare sinam.
      Postmodo, si perges, in te mihi liber iambus
           Tincta Lycambeo sanguine tela dabit.
      Nunc quo Battiades inimicum devovet Ibin,
   <font size="2">
    55
   </font>
   Hoc ego devoveo teque tuosque modo.
      Utque ille, historiis involvam carmina caecis:
           Non soleam quamvis hoc genus ipse sequi.
      Illius ambages imitatus in Ibide dicar
           Oblitus moris iudiciique mei.
   <font size="2">
    60
   </font>
   Et quoniam, qui sis, nondum quaerentibus edo,
           Ibidis interea tu quoque nomen habe;
      Utque mei versus aliquantum noctis habebunt,
           Sic vitae series tota sit atra tuae.
      Haec tibi natali facito, Ianique kalendis
   <font size="2">
    65
   </font>
   Non mentituro quilibet ore legat.
      Di maris et terrae, quique his meliora tenetis
           Inter diversos cum Iove regna polos,
      Huc, precor, huc vestras omnes advertite mentes,
           Et sinite optatis pondus inesse meis:
   <font size="2">
    70
   </font>
   Ipsaque tu tellus, ipsum cum fluctibus aequor,
           Ipse meas aether accipe summe preces;
      Sideraque et radiis circumdata solis imago,
           Lunaque, quae numquam quo prius orbe micas,
      Noxque tenebrarum specie reverenda tuarum;
   <font size="2">
    75
   </font>
   Quaeque ratum triplici pollice netis opus,
      Quique per infernas horrendo murmure valles
           Inperiuratae laberis amnis aquae,
      Quasque ferunt torto vittatis angue capillis
           Carceris obscuras ante sedere fores;
   <font size="2">
    80
   </font>
   Vos quoque, plebs superum, Fauni Satyrique Laresque
           Fluminaque et nymphae semideumque genus:
      Denique ab antiquo divi veteresque novique
           In nostrum cuncti tempus, adeste, chao,
      Carmina dum capiti male fido dira canentur
   <font size="2">
    85
   </font>
   Et peragent partes ira dolorque suas.
      Adnuite optatis omnes ex ordine nostris,
           Et sit pars voti nulla caduca mei.
      Quaeque precor, fiant: ut non mea dicta, sed illa
           Pasiphaes generi verba fuisse putet.
   <font size="2">
    90
   </font>
   Quasque ego transiero poenas, patiatur et illas;
           Plenius ingenio sit miser ille meo!
      Neve minus noceant fictum execrantia nomen
           Vota, minus magnos commoveantve deos:
      Illum ego devoveo, quem mens intellegit, Ibin,
   <font size="2">
    95
   </font>
   Qui se scit factis has meruisse preces.
      Nulla mora est in me: peragam rata vota sacerdos.
           Quisquis ades sacris, ore favete, meis;
      Quisquis ades sacris, lugubria dicite verba,
           Et fletu madidis Ibin adite genis:
   <font size="2">
    100
   </font>
   Ominibusque malis pedibusque occurrite laevis,
           Et nigrae vestes corpora vestra tegant!
      Tu quoque, quid dubitas ferales sumere vittas?
           Iam stat, ut ipse vides, funeris ara tui.
      Pompa parata tibi est: votis mora tristibus absit:
   <font size="2">
    105
   </font>
   Da iugulum cultris, hostia dira, meis.
      Terra tibi fruges, amnis tibi deneget undas,
           Deneget afflatus ventus et aura suos.
      Nec tibi sol calidus, nec sit tibi lucida Phoebe,
           Destituant oculos sidera clara tuos.
   <font size="2">
    110
   </font>
   Nec se Vulcanus nec se tibi praebeat aer,
           Nec tibi det tellus nec tibi pontus iter.
      Exul, inops erres, alienaque limina lustres,
           Exiguumque petas ore tremente cibum.
      Nec corpus querulo nec mens vacet aegra dolore,
   <font size="2">
    115
   </font>
   Noxque die gravior sit tibi, nocte dies.
      Sisque miser semper, nec sis miserabilis ulli:
           Gaudeat adversis femina virque tuis.
      Accedat lacrimis odium, dignusque putere,
           Qui, mala cum tuleris plurima, plura feras.
   <font size="2">
    120
   </font>
   Sitque, quod est rarum, solito defecta favore
           Fortunae facies invidiosa tuae.
      Causaque non desit, desit tibi copia mortis:
           Optatam fugiat vita coacta necem:
      Luctatusque diu cruciatos spiritus artus
   <font size="2">
    125
   </font>
   Deserat, et longa torqueat ante mora.
      Evenient. dedit ipse mihi modo signa futuri
           Phoebus, et a laeva maesta volavit avis.
      Certe ego, quae voveo, superos motura putabo,
           Speque tuae mortis, perfide, semper alar.
   <font size="2">
    130
   </font>
   Et prius hanc animam, nimium tibi saepe petitam,
           Auferet illa dies, quae mihi sera venit,
      Quam dolor hic umquam spatio evanescere possit,
           Leniat aut odium tempus et hora meum.
      Pugnabunt arcu dum Thraces, Iazyges hasta,
   <font size="2">
    135
   </font>
   Dum tepidus Ganges, frigidus Hister erit;
      Robora dum montes, dum mollia pabula campi,
           Dum Tiberis liquidas Tuscus habebit aquas,
      Tecum bella geram; nec mors mihi finiet iras,
           Saeva sed in manes manibus arma dabit.
   <font size="2">
    140
   </font>
   Tum quoque, cum fuero vacuas dilapsus in auras,
           Exsanguis mores oderit umbra tuos,
      Tum quoque factorum veniam memor umbra tuorum,
           Insequar et vultus ossea forma tuos.
      Sive ego, quod nolim, longis consumptus ab annis,
   <font size="2">
    145
   </font>
   Sive manu facta morte solutus ero:
      Sive per inmensas iactabor naufragus undas,
           Nostraque longinquus viscera piscis edet:
      Sive peregrinae carpent mea membra volucres:
           Sive meo tinguent sanguine rostra lupi:
   <font size="2">
    150
   </font>
   Sive aliquis dignatus erit subponere terrae
           Et dare plebeio corpus inane rogo:
      Quidquid ero, Stygiis erumpere nitar ab oris,
           Et tendam gelidas ultor in ora manus.
      Me vigilans cernes, tacitis ego noctis in umbris
   <font size="2">
    155
   </font>
   Excutiam somnos visus adesse tuos.
      Denique quidquid ages, ante os oculosque volabo
           Et querar, et nulla sede quietus eris.
      Verbera saeva dabunt sonitum nexaeque colubrae,
           Conscia fumabunt semper ad ora faces.
   <font size="2">
    160
   </font>
   His vivus furiis agitabere, mortuus isdem,
           Et brevior poena vita futura tua est.
      Nec tibi continget funus lacrimaeque tuorum;
           Indeploratum proiciere caput;
      Carnificisque manu, populo plaudente, traheris,
   <font size="2">
    165
   </font>
   Infixusque tuis ossibus uncus erit.
      Ipsae te fugient, quae carpunt omnia, flammae;
           Respuet invisum iusta cadaver humus.
      Unguibus et rostro crudus trahet ilia vultur
           Et scindent avidi perfida corda canes,
   <font size="2">
    170
   </font>
   Deque tuo fiet++licet hac sis laude superbus++
           Insatiabilibus corpore rixa lupis.
      In loca ab Elysiis diversa fugabere campis,
           Quasque tenet sedes noxia turba, coles.
      Sisyphus est illic saxum volvensque petensque,
   <font size="2">
    175
   </font>
   Quique agitur rapidae vinctus ab orbe rotae,
      Iugeribusque novem summus qui distat ab imo,
   <font size="2">
    181
   </font>
   Visceraque assiduae debita praebet avi.
      Quaeque gerunt umeris perituras Belides undas,
   <font size="2">
    177
   </font>
   Exulis Aegypti, turba cruenta, nurus.
      Poma pater Pelopis praesentia quaerit, et idem
           Semper eget liquidis, semper abundat aquis.
   <font size="2">
    180
   </font>
   Hic tibi de Furiis scindet latus una flagello,
   <font size="2">
    183
   </font>
   Ut sceleris numeros confiteare tui:
      Altera Tartareis sectos dabit anguibus artus:
           Tertia fumantes incoquet igne genas.
      Noxia mille modis lacerabitur umbra, tuasque
           Aeacus in poenas ingeniosus erit.
      In te transcribet veterum tormenta reorum:
           Sontibus antiquis causa quietis eris.
   <font size="2">
    190
   </font>
   Sisyphe, cui tradas revolubile pondus, habebis:
           Versabunt celeres nunc nova membra rotae:
      Hic et erit, ramos frustra qui captet et undas:
           Hic inconsumpto viscere pascet aves.
      Nec mortis poenas mors altera finiet huius,
   <font size="2">
    195
   </font>
   Horaque erit tantis ultima nulla malis.
      Inde ego pauca canam, frondes ut siquis ab Ida
           Aut summam Libyco de mare carpat aquam.
      Nam neque, quot flores Sicula nascantur in Hybla,
           Quotve ferat, dicam, terra Cilissa crocos,
   <font size="2">
    200
   </font>
   Nec cum tristis hiems Aquilonis inhorruit alis,
           Quam multa fiat grandine canus Athos;
      Nec mala voce mea poterunt tua cuncta referri,
           Ora licet tribuas multiplicata mihi.
      Tot tibi vae! misero venient talesque ruinae,
   <font size="2">
    205
   </font>
   Ut cogi in lacrimas me quoque posse putem.
      Illae me lacrimae facient sine fine beatum:
           Dulcior hic risu tunc mihi fletus erit.
      Natus es infelix,++ita di voluere++nec ulla
           Commoda nascenti stella levisve fuit.
   <font size="2">
    210
   </font>
   Non Venus affulsit, non illa Iuppiter hora,
           Lunaque non apto solque fuere loco,
      Nec satis utiliter positos tibi praebuit ignes
           Quem peperit magno lucida Maia Iovi.
      Te fera nec quicquam placidum spondentia Martis
   <font size="2">
    215
   </font>
   Sidera presserunt falciferique senis.
      Lux quoque natalis, ne quid nisi triste videres,
           Turpis et inductis nubibus atra fuit.
      Haec est, in fastis cui dat gravis Allia nomen,
           Quaeque dies Ibin, publica damna tulit.
   <font size="2">
    220
   </font>
   Qui simul impura matris prolapsus ab alvo
           Cinyphiam foedo corpore pressit humum,
      Sedit in adverso nocturnus culmine bubo,
           Funereoque graves edidit ore sonos.
      Protinus Eumenides lavere palustribus undis,
   <font size="2">
    225
   </font>
   Qua cava de Stygiis fluxerat unda vadis,
      Pectoraque unxerunt Erebeae felle colubrae,
           Terque cruentatas increpuere manus.
      Gutturaque imbuerunt infantia lacte canino:
           Hic primus pueri venit in ora cibus:
   <font size="2">
    230
   </font>
   Perbibit inde suae rabiem nutricis alumnus,
           Latrat et in toto verba canina foro.
      Membraque vinxerunt tinctis ferrugine pannis,
           A male deserto quos rapuere rogo:
      Et, ne non fultum nuda tellure iaceret,
   <font size="2">
    235
   </font>
   Molle super silices inposuere caput.
      Iamque recessurae viridi de stipite factas
           Admorunt oculos usque sub ora faces.
      Flebat, ut est fumis infans contactus amaris,
           De tribus est cum sic una locuta soror:
   <font size="2">
    240
   </font>
   'Tempus in inmensum lacrimas tibi movimus istas,
           Quae semper causa sufficiente cadent.'
      Dixerat; at Clotho iussit promissa valere,
           Nevit et infesta stamina pulla manu;
      Et, ne longa suo praesagia diceret ore,
   <font size="2">
    245
   </font>
   'Fata canet vates qui tua,' dixit, 'erit.'
      Ille ego sum vates: ex me tua vulnera disces,
           Dent modo di vires in mea verba suas;
      Carminibusque meis accedent pondera rerum,
           Quae rata per luctus experiere tuos.
   <font size="2">
    250
   </font>
   Neve sine exemplis aevi cruciere prioris,
           Sint tua Troianis non leviora malis,
      Quantaque clavigeri Poeantius Herculis heres,
           Tanta venenato vulnera crure geras.
      Nec levius doleas, quam qui bibit ubera cervae,
   <font size="2">
    255
   </font>
   Armatique tulit vulnus, inermis opem;
      Quique ab equo praeceps in Aleia decidit arva,
           Exitio facies cui sua paene fuit.
      Id quod Amyntorides videas, trepidumque ministro
           Praetemptes baculo luminis orbus iter.
   <font size="2">
    260
   </font>
   Nec plus aspicias quam quem sua filia rexit,
           Expertus scelus est cuius uterque parens:
      Qualis erat, postquam est iudex de lite iocosa
           Sumptus, Apollinea clarus in arte senex:
      Qualis et ille fuit, quo praecipiente columba
   <font size="2">
    265
   </font>
   Est data Palladiae praevia duxque rati:
      Quique oculis caruit, per quos male viderat aurum,
           Inferias nato quos dedit orba parens:
      Pastor ut Aetnaeus, cui casus ante futuros
           Telemus Eurymides vaticinatus erat:
   <font size="2">
    270
   </font>
   Ut duo Phinidae, quibus idem lumen ademit,
           Qui dedit: ut Thamyrae Demodocique caput
      Sic aliquis tua membra secet, Saturnus ut illas
           Subsecuit partes, unde creatus erat.
      Nec tibi sit melior tumidis Neptunus in undis,
   <font size="2">
    275
   </font>
   Quam cui sunt subitae frater et uxor aves;
      Sollertique viro, lacerae quem fracta tenentem
           Membra ratis Semeles est miserata soror.
      Vel tua, ne poenae genus hoc cognoverit unus,
           Viscera diversis scissa ferantur equis:
   <font size="2">
    280
   </font>
   Vel quae, qui redimi Romano turpe putavit,
           A duce Puniceo pertulit, ipse feras.
      Nec tibi subsidio praesens sit numen, ut illi,
           Cui nihil Hercei profuit ara Iovis.
      Utque dedit saltus a summa Thessalus Ossa,
   <font size="2">
    285
   </font>
   Tu quoque saxoso praecipitere iugo.
      Aut velut Eurylochi, qui sceptrum cepit ab illo,
           Sint artus avidis anguibus esca tui.
      Vel tua maturet, sicut Minoia fata,
           Per caput infusae fervidus umor aquae.
   <font size="2">
    290
   </font>
   [Utque parum mitis, sed non impune, Prometheus,
           Aerias volucres sanguine fixus alas.]
      Aut ut Erecthides, magno ter ab Hercule victus,
           Caesus in inmensum proiciare fretum.
      Aut ut Amyntiaden, turpi dilectus amore
   <font size="2">
    295
   </font>
   Oderit, et saevo vulneret ense puer.
      Nec tibi fida magis misceri pocula possint,
           Quam qui cornigero de Iove natus erat.
      More vel intereas capti suspensus Achaei,
           Qui miser aurifera teste pependit aqua.
   <font size="2">
    300
   </font>
   Aut ut Achilliden, cognato nomine clarum,
           Opprimat hostili tegula iacta manu.
      Nec tua quam Pyrrhi felicius ossa quiescant,
           Sparsa per Ambracias quae iacuere vias.
      Nataque ut Aeacidae iaculis moriaris adactis;
   <font size="2">
    305
   </font>
   Non licet hoc Cereri dissimulare sacrum.
      Utque nepos dicti nostro modo carmine regis,
           Cantharidum sucos dante parente bibas.
      Aut pia te caeso dicatur adultera, sicut
           Qua cecidit Leucon vindice, dicta pia est.
   <font size="2">
    310
   </font>
   Inque pyram tecum carissima corpora mittas,
           Quem finem vitae Sardanapallus habet.
      Utque Iovis Libyci templum violare parantes,
           Acta noto vultus condat harena tuos.
      Utque necatorum Darei fraude secundi,
   <font size="2">
    315
   </font>
   Sic tua subsidens devoret ora cinis.
      Aut ut olivifera quondam Sicyone profecto,
           Sit frigus mortis causa famesque tuae.
      Aut ut Atarnites, insutus pelle iuvenci
           Turpiter ad dominum praeda ferare tuum.
   <font size="2">
    320
   </font>
   Inque tuo thalamo ritu iugulere Pheraei,
           Qui datus est leto coniugis ense suae,
      Quosque putas fidos, ut Larisaeus Aleuas
           Vulnere non fidos experiare tuo.
      Utque Milo, sub quo cruciata est Pisa tyranno,
   <font size="2">
    325
   </font>
   Vivus in occultas praecipiteris aquas.
      Quaeque in Adimantum Phyllesia regna tenentem
           A Iove venerunt, te quoque tela petant.
      Aut ut Amastriacis quondam Lenaeus ab oris,
           Nudus Achillea destituaris humo.
   <font size="2">
    330
   </font>
   Utque vel Eurydamas ter circum busta Thrasylli
           Est Larisaeis raptus ab hoste rotis,
      Vel qui, quae fuerat tutatus moenia saepe,
           Corpore lustravit non diuturna suo,
      Utque novum passa genus Hippomeneide poenae
   <font size="2">
    335
   </font>
   Tractus in Actaea fertur adulter humo,
      Sic, ubi vita tuos invisa reliquerit artus,
           Ultores rapiant turpe cadaver equi.
      Viscera sic aliquis scopulus tua figat, ut olim
           Fixa sub Euboico Graia fuere sinu;
   <font size="2">
    340
   </font>
   Utque ferox periit et fulmine et aequore raptor,
           Sic te mersuras adiuvet ignis aquas.
      Mens quoque sic furiis vecors agitetur, ut illi,
           Unum qui toto corpore vulnus habet;
      Utque Dryantiadae Rhodopeia regna tenenti,
   <font size="2">
    345
   </font>
   In gemino dispar cui pede cultus erat,
      Ut fuit Oetaeo quondam generoque draconum
           Tisamenique patri Calliroesque viro.
      Nec tibi contingat matrona pudicior illa,
           Qua potuit Tydeus erubuisse nuru:
   <font size="2">
    350
   </font>
   Quaeque sui Venerem iunxit cum fratre mariti,
           Locris in ancillae dissimulata nece.
      Tam quoque, di faciant, possis gaudere fideli
           Coniuge, quam Talai Tyndareique gener:
      Quaeque parare suis letum patruelibus ausae
   <font size="2">
    355
   </font>
   Belides assidua colla premuntur aqua.
      Byblidos et Canaces, sicut facit, ardeat igne,
           Nec nisi per crimen sit tibi fida soror.
      Filia si fuerit, sit quod Pelopea Thyestae,
           Myrrha suo patri, Nyctimeneque suo.
   <font size="2">
    360
   </font>
   Neve magis pia sit capitique parentis amica,
           Quam sua vel Pterelae, vel tibi, Nise, fuit:
      Infamemque locum sceleris quae nomine fecit,
           Pressit et inductis membra paterna rotis.
      Ut iuvenes pereas, quorum fastigia vultus
   <font size="2">
    365
   </font>
   Membraque Pisaeae sustinuere foris:
      Ut qui perfusam miserorum saepe procorum
           Ipse suo melius sanguine tinxit humum:
      Proditor ut saevi periit auriga tyranni,
           Qui nova Myrtoae nomina fecit aquae:
   <font size="2">
    370
   </font>
   Ut qui velocem frustra petiere puellam,
           Dum facta est pomis tardior illa tribus:
      Ut qui tecta novi formam celantia monstri
           Intrarunt caecae non redeunda domus:
      Ut quorum Aeacides misit violentus in altum
   <font size="2">
    375
   </font>
   Corpora cum senis altera sena rogum:
      Ut quos, obscuri victos ambagibus oris,
           Legimus infandae Sphinga dedisse neci:
      Ut qui Bistoniae templo cecidere Minervae,
           Propter quos acies nunc quoque tecta deae est:
   <font size="2">
    380
   </font>
   Ut qui Threicii quondam praesepia regis
           Fecerunt dapibus sanguinolenta suis:
      Therodamanteos ut qui sensere leones,
           Quique Thoanteae Taurica sacra deae:
      Ut quos Scylla vorax Scyllaeque adversa Charybdis
   <font size="2">
    385
   </font>
   Dulichiae pavidos eripuere rati:
      Ut quos demisit vastam Polyphemus in alvum:
           Ut Laestrygonias qui subiere manus:
      Ut quos dux Poenus mersit putealibus undis
           Et iacto canas pulvere fecit aquas:
   <font size="2">
    390
   </font>
   Sex bis ut Icaridos famulae periere procique,
           Inque caput domini qui dabat arma procis:
      Ut iacet Aonio luctator ab hospite fusus,
           Qui, mirum, victor, cum cecidisset, erat:
      Ut quos Antaei fortes pressere lacerti:
   <font size="2">
    395
   </font>
   Quosque ferae morti Lemnia turba dedit:
      Ut qui post longum, sacri monstrator iniqui,
           Elicuit pluvias victima caesus aquas:
      Frater ut Antaei, quo sanguine debuit, aras
           Tinxit, et exemplis occidit ipse suis:
   <font size="2">
    400
   </font>
   Ut qui terribiles pro gramen habentibus herbis
           Impius humano viscere pavit equos:
      Ut duo diversis sub eodem vindice caesi
           Vulneribus, Nessus Dexamenique gener:
      Ut pronepos, Saturne, tuus, quem reddere vitam
   <font size="2">
    405
   </font>
   Urbe Coronides vidit ab ipse sua:
      Ut Sinis et Sciron et cum Polypemone natus:
           Quique homo parte sui, parte iuvencus erat:
      Quique trabes pressas ab humo mittebat in auras,
           Aequoris aspiciens huius et huius aquas:
   <font size="2">
    410
   </font>
   Quaeque Ceres laeto vidit pereuntia vultu
           Corpora Thesea Cercyonea manu.
      Haec tibi, quem meritis precibus mea devovet ira,
           Evenient, aut his non leviora malis.
      Qualis Achaemenidis, Sicula desertus in Aetna
   <font size="2">
    415
   </font>
   Troica cum vidit vela venire, fuit,
      Qualis erat nec non fortuna binominis Iri,
           Quique tenent pontem, spe tibi maior erit.
      Filius et Cereris frustra tibi semper ametur,
           Destituatque tuas usque petitus opes:
   <font size="2">
    420
   </font>
   Utque per alternos unda labente recursus
           Subtrahitur presso mollis harena pedi,
      Sic tua nescio qua semper fortuna liquescat,
           Lapsaque per medias effluat usque manus.
      Utque pater solitae varias mutare figuras,
   <font size="2">
    425
   </font>
   Plenus inextincta conficiare fame;
      Nec dapis humanae tibi sint fastidia; quaque
           Parte potes, Tydeus temporis huius eris.
      Atque aliquid facies, a vespere Solis ad ortus
           Cur externati rursus agantur equi;
   <font size="2">
    430
   </font>
   Foeda Lycaoniae repetes convivia mensae,
           Temptabisque cibi fallere fraude Iovem;
      Teque aliquis posito temptet vim numinis opto,
           Tantalides tu sis, tu Teleique puer.
      Et tua sic latos spargantur membra per agros,
   <font size="2">
    435
   </font>
   Tamquam quae patrias detinuere vias.
      Aere Perilleo veros imitere iuvencos,
           Ad formam tauri conveniente sono.
      Utque ferox Phalaris, lingua prius ense resecta
           More bovis Paphio clausus in aere gemas.
   <font size="2">
    440
   </font>
   Dumque redire voles aevi melioris in annos,
           Ut vetus Admeti decipiare socer.
      Aut eques in medii mergare voragine caeni,
           Dummodo sint fati nomina nulla tui.
      Atque utinam pereas, veluti de dentibus orti
   <font size="2">
    445
   </font>
   Sidonia iactis Graia per arva manu.
      Et quae Pitthides fecit de fratre Medusae,
           Eveniant capiti vota sinistra tuo:
      Et quibus exiguo volucris devota libello est,
           Corpora proiecta quae sua purgat aqua.
   <font size="2">
    450
   </font>
   Vulnera totque feras quot dicitur ille tulisse,
           Cuius ab inferiis culter abesse solet.
      Attonitusque seces, ut quos Cybeleia mater
           Incitat, ad Phrygios vilia membra modos;
      Deque viro fias nec femina nec vir, ut Attis,
   <font size="2">
    455
   </font>
   Et quatias molli tympana rauca manu.
      Inque pecus subito Magnae vertare Parentis,
           Victor ut est celeri victaque versa pede.
      Solaque Limone poenam ne senserit illam,
           Et tua dente fero viscera carpat equus.
   <font size="2">
    460
   </font>
   Aut, ut Cassandreus domino non mitior illo,
           Saucius ingesta contumuleris humo.
      Aut ut Abantiades, aut ut Cycneius heros,
           Clausus in aequoreas praecipiteris aquas.
      Victima vel Phoebo sacras macteris ad aras,
   <font size="2">
    465
   </font>
   Quam tulit a saevo Theudotus hoste necem.
      Aut te devoveat certis Abdera diebus,
           Saxaque devotum grandine plura petant.
      Aut Iovis infesti telo feriare trisulco,
           Ut satus Hipponoo, Dexitheaeque pater,
   <font size="2">
    470
   </font>
   Ut soror Autonoes, ut cui matertera Maia,
           Ut temere optatos qui male rexit equos;
      Ut ferus Aeolides, ut sanguine natus eodem,
           Quo genita est liquidis quae caret Arctos aquis,
      Ut Macelo rapidis icta est cum coniuge flammis,
   <font size="2">
    475
   </font>
   Sic, precor, aetherii vindicis igne cadas.
      Praedaque sis illis, quibus est Latonia Delos
           Ante diem rapto non adeunda Thaso:
      Quique verecundae speculantem labra Dianae,
           Quique Crotopiaden diripuere Linum.
   <font size="2">
    480
   </font>
   Neve venenato levius feriaris ab angue,
           Quam senis Oeagri Calliopesque nurus:
      Quam puer Hypsipyles, quam qui cava primus acuta
           Cuspide suspecti robora fixit equi.
      Neve gradus adeas Elpenore cautius altos,
   <font size="2">
    485
   </font>
   Vimque feras vini quo tulit ille modo.
      Tamque cadas domitus, quam quisquis ad arma vocantem
           Iuvit inhumanum Thiodamanta Dryops:
      Quam ferus ipse suo periit mactatus in antro
           Proditus inclusae Cacus ab ore bovis:
   <font size="2">
    490
   </font>
   Quam qui dona tulit Nesseo tincta veneno,
           Euboicasque suo sanguine tinxit aquas.
      Vel de praecipiti venias in Tartara saxo,
           Ut qui Socraticum de nece legit opus;
      Ut qui Theseae fallacia vela carinae
   <font size="2">
    495
   </font>
   Vidit, ut Iliaca missus ab arce puer,
      Ut teneri nutrix, eadem matertera, Bacchi,
           Ut cui causa necis serra reperta fuit;
      Livida se scopulis ut virgo misit ab altis,
           Dixerat invicto quae mala verba deo.
   <font size="2">
    500
   </font>
   Feta tibi occurrat patrio popularis in arvo,
           Sitque Phalaeceae causa leaena necis.
      Quique Lycurgiden letavit, et arbore natum,
           Idmonaque audacem, te quoque rumpat aper.
      Isque vel exanimis faciat tibi vulnus, ut illi,
   <font size="2">
    505
   </font>
   Ora super fixi quem cecidere suis.
      Sive idem, simili pinus quem morte peremit,
           Phryx ac venator sis Berecyntiades.
      Si tua contigerit Minoas puppis harenas,
           Te Corcyraeum Cressia turba putet.
   <font size="2">
    510
   </font>
   Lapsuramque domum subeas, ut sanguis Aleuae,
           Stella Leoprepidae cum fuit aequa Iovis.
      Utque vel Evenus, torrenti flumine mersus
           Nomina des rapidae, vel Tiberinus, aquae.
      Astacidaeque modo decisa cadavere trunco,
   <font size="2">
    515
   </font>
   Digna feris, hominis sit caput esca tuum,
      Quodque ferunt Brotean fecisse cupidine mortis,
           Des tua succensae membra cremanda pyrae.
      Inclususque necem cavea patiaris, ut ille
           Non profecturae conditor historiae.
   <font size="2">
    520
   </font>
   Utque repertori nocuit pugnacis iambi,
           Sic sit in exitium lingua proterva tuum.
      Utque parum stabili qui carmine laesit Athenin,
           Invisus pereas deficiente cibo.
      Utque lyrae vates fertur periisse severae,
   <font size="2">
    525
   </font>
   Causa sit exitii dextera laesa tui.
      Utque Agamemnonio vulnus dedit anguis Orestae,
           Tu quoque de morsu virus habente cadas.
      Sit tibi coniugii nox prima novissima vitae:
           Eupolis hoc periit et nova nupta modo.
   <font size="2">
    530
   </font>
   Utque coturnatum periisse Lycophrona narrant,
           Haereat in fibris fixa sagitta tuis.
      Aut lacer in silva manibus spargare tuorum,
           Sparsus ut est Thebis angue creatus avo.
      Perque feros montes tauro rapiente traharis,
   <font size="2">
    535
   </font>
   Ut tracta est coniunx imperiosa Lyci.
      Quodque suae passa est paelex invita sororis,
           Excidat ante pedes lingua resecta tuos.
      Conditor ut tardae, laesus cognomine, Myrrhae,
           Urbis in innumeris inveniare locis.
   <font size="2">
    540
   </font>
   Inque tuis opifex, vati quod fecit Achaeo,
           Noxia luminibus spicula condat apis.
      Fixus et in duris carparis viscera saxis,
           Ut cui Pyrrha sui filia fratris erat.
      Ut puer Harpagides referas exempla Thyestae,
   <font size="2">
    545
   </font>
   Inque tui caesus viscera patris eas.
      Trunca geras saevo mutilatis partibus ense,
           Qualia Mamertae membra fuisse ferunt.
      Utve Syracosio praestricta fauce poetae,
           Sic animae laqueo sit via clausa tuae.
   <font size="2">
    550
   </font>
   Nudave derepta pateant tua viscera pelle,
           Ut Phrygium cuius nomina flumen habet.
      Saxificae videas infelix ora Medusae,
           Cephenum multos quae dedit una neci.
      Potniadum morsus subeas, ut Glaucus, equarum,
   <font size="2">
    555
   </font>
   Inque maris salias, Glaucus ut alter, aquas.
      Utque duobus idem dictis modo nomen habenti,
           Praefocent animae Cnosia mella viam.
      Sollicitoque bibas, Anyti doctissimus olim
           Imperturbato quod bibit ore reus.
   <font size="2">
    560
   </font>
   Nec tibi, siquid amas, felicius Haemone cedat:
           Utque sua Macareus, sic potiare tua.
      Vel videas quod, iam cum flammae cuncta tenerent,
           Hectoreus patria vidit ab arce puer.
      Sanguine probra luas, ut avo genitore creatus,
   <font size="2">
    565
   </font>
   Per facinus soror est cui sua facta parens.
      Ossibus inque tuis teli genus haereat illud,
           Traditur Icarii quo cecidisse gener.
      Utque loquax in equo est elisum guttur acerno,
           Sic tibi claudatur pollice vocis iter.
   <font size="2">
    570
   </font>
   Aut ut Anaxarchus pila minuaris in alta,
           Ictaque pro solitis frugibus ossa sonent.
      Utque patrem Psamathes, condat te Phoebus in ima
           Tartara, quod natae fecerat ille suae.
      Inque tuos ea pestis eat, quam dextra Coroebi
   <font size="2">
    575
   </font>
   Vicit, opem miseris Argolisinque tulit.
      Utque nepos Aethrae, Veneris moriturus ob iram,
           Exul ab attonitis excutiaris equis.
      Propter opes magnas ut perdidit hospes alumnum,
           Perdat ob exiguas te tuus hospes opes.
   <font size="2">
    580
   </font>
   Utque ferunt caesos sex cum Damasicthone fratres,
           Intereat tecum sic genus omne tuum.
      Addidit ut fidicen miseris sua funera natis,
           Sic tibi sint vitae taedia iusta tuae.
      Utve soror Pelopis, saxo dureris oborto,
   <font size="2">
    585
   </font>
   Ut laesus lingua Battus ab ipse sua.
      Aera si misso vacuum iaculabere disco,
           Quo puer Oebalides, ictus ab orbe cadas.
      Siqua per alternos pulsabitur unda lacertos,
           Omnis Abydena sit tibi peior aqua.
   <font size="2">
    590
   </font>
   Comicus ut liquidis periit, dum nabat, in undis,
           Et tua sic Stygius strangulet ora liquor.
      Aut ubi ventosum superaris naufragus aequor,
           Contacta pereas, ut Palinurus, humo.
      Utque coturnatum vatem tutela Dianae,
   <font size="2">
    595
   </font>
   Dilaniet vigilum te quoque turba canum.
      Aut ut Trinacrius salias super ora gigantis,
           Plurima qua flammas Sicanis Aetna vomit.
      Diripiantque tuos insanis unguibus artus
           Strymoniae matres, Orpheos esse ratae.
   <font size="2">
    600
   </font>
   Natus ut Althaeae flammis absentibus arsit,
           Sic tuus ardescat stipitis igne rogus.
      Ut nova Phasiaca comprensa est nupta corona,
           Utque pater nuptae, cumque parente domus;
      Ut cruor Herculeos abiit diffusus in artus;
   <font size="2">
    605
   </font>
   Corpora pestiferum sic tua virus edat.
      Qua sua Penteliden proles est ulta Lycurgum,
           Haec maneat teli te quoque plaga novi.
      Utque Milo robur diducere fissile temptes,
           Nec possis captas inde referre manus.
   <font size="2">
    610
   </font>
   Muneribusque tuis laedaris, ut Icarus, in quem
           Intulit armatas ebria turba manus.
      Quodque dolore necis patriae pia filia fecit,
           Vincula per laquei fac tibi guttur eat.
      Obstructoque famem patiaris limine tecti,
   <font size="2">
    615
   </font>
   Ut legem poenae cui dedit ipsa parens.
      Illius exemplo violes simulacra Minervae,
           Aulidis a portu qui leve vertit iter.
      Naupliadaeve modo poenas pro crimine falso
           Morte luas, nec te non meruisse iuvet.
   <font size="2">
    620
   </font>
   Aethalon ut vita spoliavit Isindius hospes,
           Quem memor a sacris nunc quoque pellit Ion:
      Utque Melanthea tenebris a caede latentem
           Prodidit officio luminis ipsa parens:
      Sic tua coniectis fodiantur viscera telis,
   <font size="2">
    625
   </font>
   Sic precor auxiliis impediare tuis.
      Qualis equos pacto, quos fortis agebat Achilles,
           Acta Phrygi timido, nox tibi talis eat.
      Nec tu quam Rhesus somno meliore quiescas,
           Quam comites Rhesi tum necis, ante viae;
   <font size="2">
    630
   </font>
   Quam quos cum Rutulo morti Ramnete dederunt
           Impiger Hyrtacides Hyrtacidaeque comes.
      Cliniadaeve modo circumdatus ignibus atris
           Membra feras Stygiae semicremata neci.
      Utque Remo muros auso transire recentes,
   <font size="2">
    635
   </font>
   Noxia sint capiti rustica tela tuo.
      Denique Sarmaticas inter Geticasque sagittas
           His precor ut vivas et moriare locis.
      Haec tibi tantisper subito sint missa libello,
           Inmemores ne nos esse querare tui.
   <font size="2">
    640
   </font>
   Pauca quidem, fateor: sed di dent plura rogatis,
           Multiplicentque suo vota favore mea.
      Postmodo plura leges et nomen habentia verum,
           Et pede quo debent acria bella geri.
  </p>
 </body>
</div>