<div>
 Silius, Liber XII
 <body>
  <p class="pagehead">
   SILIUS ITALICUS
      PUNICA LIBER DUODECIMUS
  </p>
  <p class="border">
  </p>
  <p>
   Iam terra glaciale caput fecundaque nimbis
      tempora et austrifero nebulosam uertice frontem
      immitis condebat Hiems, blandisque salubre
      uer Zephyris tepido mulcebat rura sereno.
      prorumpit Capua Poenus uicinaque late
   <span>
    5
   </span>
   praemisso terrore quatit, ceu condita bruma,
      dum Riphaea rigent Aquilonis flamina, tandem
      euoluit serpens arcano membra cubili
      et spondente die nouus emicat atque coruscum
      fert caput et saniem sublatis faucibus efflat.
   <span>
    10
   </span>
   at Libyci ducis ut fulserunt signa per agros,
      desolata metu cuncta, et suadente pauore
      uallo se clausere simul trepidique salutis
      expectant ipsis metuentes moenibus hostem.
          Sed non ille uigor qui ruptis Alpibus arma
   <span>
    15
   </span>
   intulerat dederatque uias Trebiaque potitus
      Maeonios Italo scelerauit sanguine fluctus
      tunc inerat. molli luxu madefacta meroque
      ~inlecebris somni torpentia membra fluebant.
      quis gelidas suetum noctes thorace grauatis
   <span>
    20
   </span>
   sub Ioue non aequo trahere et tentoria saepe
      spernere, ubi hiberna ruerent cum grandine nimbi,
      ac ne nocte quidem clipeiue ensesue reposti,
      non pharetrae aut iacula, et pro membris arma fuere,
      tum graue cassis onus maioraque pondera uisa
   <span>
    25
   </span>
   parmarum ac nullis fusae stridoribus hastae.
          Prima instaurantem sensit certamina mitis
      Parthenope, non diues opum, non spreta uigoris,
      sed portus traxere ducem secura uolentem
      aequora, quae peteret ueniens Carthagine puppis.
   <span>
    30
   </span>
   Sirenum dedit una suum (memorabile) nomen
   <span>
    33
   </span>
   Parthenope muris Acheloias, aequore cuius
      regnauere diu cantus, cum dulce per undas
      exitium miseris caneret non prospera nautis.
      nunc molles urbi ritus atque hospita Musis
   <span>
    31
   </span>
   otia et exemptum curis grauioribus aeuum.
      haec pone adgressus (nam frontem clauserat aequor)
   <span>
    37
   </span>
   moenia non ullas ualuit perfringere Poenus
      tota mole uias frustraque inglorius ausi
      pulsauit quatiens obstructas ariete portas.
   <span>
    40
   </span>
   stabat Cannarum Graia ad munimina uictor
      nequiquam et cautae mentis consulta probabat
      euentu, qui post Dauni stagnantia regna
      sanguine Tarpeias ire abstinuisset ad arces.
      'En, qui nos segnes et nescire addere cursum
   <span>
    45
   </span>
   factis iactastis, quod uobis scandere nuper
      non acie ex ipsa concessum moenia Romae,
      intrate atque epulas promissas sede Tonantis
      his, quae Graia manus defendit, reddite tectis.'
      talia iactabat famaeque pudore futurae,
   <span>
    50
   </span>
   inritus incepti prima si absisteret urbe,
      audebat cuncta atque acuebat fraudibus enses.
      sed subitae muris flammae totoque fluebant
      aggeris anfractu tela improuisa per auras.
      haud secus, occuluit saxi quo uertice fetus
   <span>
    55
   </span>
   ales fulua Iouis, tacito si ad culmina nisu
      euasit serpens terretque propincus hiatu,
      illa hostem rostro atque adsuetis fulmina ferre
      unguibus incessens nidi circumuolat orbem.
          Tandem ad uicinos Cumarum uertere portus
   <span>
    60
   </span>
   defessus subiit uarioque lacessere motu
      fortunam et famae turbando obstare sinistrae.
      sed custos urbi Gracchus tutela uel ipsis
      certior arcebat muris iterumque sedere
      portis atque aditus iterum sperare uetabat.
   <span>
    65
   </span>
   lustrat inops animi rimaturque omnia circum
      alite uectus equo rursusque hortatibus infit
      laudum agitare suos: 'Pro di, quis terminus' inquit
      'ante urbes standi Graias, oblite tuorum
      factorum miles? quis erit modus? Alpibus astat
   <span>
    70
   </span>
   nimirum maior moles, et scandere caelum
      pulsantis iubeo scopulos. quamquam altera detur
      si similis tellus, aliaeque repente sub astra
      exsurgant rupes, non ibis et arduus arma
      me ducente feres? tene heu Cumanus hiantem
   <span>
    75
   </span>
   agger adhuc murusque tenet Gracchusue, moueri
      non ausus portis? paruo in discrimine cerno
                            . . . . . . . . . . .
   <span>
    77a
   </span>
   an uobis gentes quaecumque labore parastis
      casu gesta putent? per uos Tyrrhena fauentum
      stagna deum, per ego et Trebiam cineresque Sagunti
   <span>
    80
   </span>
   obtestor, dignos iam uosmet reddite uestra
      quam trahitis fama et reuocate in pectora Cannas.'
          Sic ductor fessas luxu attritasque secundis
      erigere et uerbis temptabat sistere mentes.
      atque hic perlustrans aditus fulgentia cernit
   <span>
    85
   </span>
   arcis templa iugo, quorum tum Virrius, altae
      immitis ductor Capuae, primordia pandit.
      'Non est hoc' inquit 'nostri, quod suspicis, aeui:
      maiores fecere manus. cum regna timeret
      Dictaei regis (sic fama est) linquere terras
   <span>
    90
   </span>
   Daedalus inuenit nec toto signa sequenti
      orbe dare, aetherias aliena tollere in auras
      ausus se penna atque homini monstrare uolatus.
      suspensum hic librans media inter nubila corpus
      enauit superosque nouus conterruit ales.
   <span>
    95
   </span>
   natum etiam docuit falsae sub imagine plumae
      attemptare uias uolucrum, lapsumque solutis
      pennarum remis et non felicibus alis
      turbida plaudentem uidit freta. dumque dolori
      indulget subito motis ad pectora palmis,
   <span>
    100
   </span>
   nescius heu planctu duxit moderante uolatus.
      hic pro nubiuago gratus pia templa meatu
      instituit Phoebi atque audacis exuit alas.'
          Virrius haec: sed enim ductor numerabat inertis
      atque actos sine Marte dies ac stare pudebat.
   <span>
    105
   </span>
   ingemit aduersis respectansque inrita tecta
      urbe Dicarchea parat exsatiare dolorem.
      hic quoque nunc pelagus, nunc muri saxea moles
      officit audenti defensantumque labores.
      dumque tenet socios dura atque obsaepta uiarum
   <span>
    110
   </span>
   rumpere nitentis lentus labor, ipse propinqua
      stagnorum terraeque simul miracula lustrat.
          Primores adsunt Capuae: docet ille, tepentes
      unde ferant nomen Baiae, comitemque dedisse
      Dulichiae puppis stagno sua nomina monstrat.
   <span>
    115
   </span>
   ast hic Lucrino mansisse uocabula quondam
      Cocyti memorat medioque in gurgite ponti
      Herculeum commendat iter, qua discidit aequor
      Amphitryoniades armenti uictor Hiberi.
      ille, olim populis dictum Styga, nomine uerso
   <span>
    120
   </span>
   stagna inter celebrem nunc mitia monstrat Auernum:
      tum tristi nemore atque umbris nigrantibus horrens
      et formidatus uolucri letale uomebat
      suffuso uirus caelo Stygiaque per urbes
      religione sacer saeuum retinebat honorem.
   <span>
    125
   </span>
   huic uicina palus (fama est Acherontis ad undas
      pandere iter) caecas stagnante uoragine fauces
      laxat et horrendos aperit telluris hiatus
      interdumque nouo perturbat lumine manis.
      at iuxta caligantis longumque per aeuum
   <span>
    130
   </span>
   infernis pressas nebulis pallente sub umbra
      Cimmerias iacuisse domos noctemque profundam
      Tartareae narrant urbis. tum sulphure et igni
      semper anhelantis coctoque bitumine campos
      ostentant. tellus, atro exundante uapore
   <span>
    135
   </span>
   suspirans ustisque diu calefacta medullis,
      aestuat et Stygios exhalat in aera flatus;
      ~parturit et tremulis metuendum exsibilat antris,
      interdumque, cauas luctatus rumpere sedis
      aut exire fretis, sonitu lugubre minaci
   <span>
    140
   </span>
   Mulciber immugit lacerataque uiscera terrae
      mandit et exesos labefactat murmure montis.
      tradunt Herculea prostratos mole Gigantas
      tellurem iniectam quatere, et spiramine anhelo
      torreri late campos, quotiensque minantur
   <span>
    145
   </span>
   rumpere compagem impositam, expallescere caelum.
      apparet Prochyte saeuum sortita Mimanta,
      apparet procul Inar&lt;i&gt;me, quae turbine nigro
      fumantem premit Iapetum flammasque rebelli
      ore eiectantem et, si quando euadere detur,
   <span>
    150
   </span>
   bella Ioui rursus superisque iterare uolentem.
      monstrantur Vesuuina iuga atque in uertice summo
      depasti flammis scopuli stratusque ruina
      mons circum atque Aetnae fatis certantia saxa.
      necnon Misenum seruantem Idaea sepulcro
   <span>
    155
   </span>
   nomina et Herculeos uidet ipso in litore Baulos:
      miratur pelagique minas terraeque labores.
          Quae postquam perspecta uiro, regressus ad altos
      inde Pheretiadum muros, frondentia laeto
      palmite deuastat Nysaea cacumina Gauri.
   <span>
    160
   </span>
   hinc ad Chalcidicam transfert citus agmina Nolam.
      campo Nola sedet crebris circumdata in orbem
      turribus et celso facilem tutatur adiri
      planitiem uallo, sed, qui non turribus arma
      defendenda daret, uerum ultro moenia dextra
   <span>
    165
   </span>
   protegeret, Marcellus opem auxiliumque ferebat.
      isque ubi Agenoream procul aduentare per aequor
      et ferri ad muros nubem uidet, 'Arma, cruentus
      hostis adest, capite arma, uiri' clamatque capitque.
      circumstant rapidi iuuenes aptantque frementi
   <span>
    170
   </span>
   sanguineas de more iubas. sonat inde, citato
      agmina disponens passu: 'Tu limina dextrae
      seruabis portae, Nero; tu conuerte cohortes
      ad laeuam patrias et Larinatia signa,
      clarum Volscorum, Tulli, decus. ast ubi iusso,
   <span>
    175
   </span>
   per tacitum ruptis subita ui fundite portis
      telorum in campos nimbum. ferar ipse reuulsa
      in medios equitumque traham certamina porta.'
          Dumque ea Marcellus, iam claustra reuellere Poeni
      et scalis spretis temptabant rumpere muros.
   <span>
    180
   </span>
   insonuere tubae passim clamorque uirorum
      hinnitusque, simul litui raucoque tumultu
      cornua et in membris concussa furentibus arma.
      fertur acerba lues disiectis incita portis
      effusaeque ruunt inopino flumine turmae,
   <span>
    185
   </span>
   improbus ut fractis exundat molibus amnis,
      propulsum ut Borea scopulis impingitur aequor,
      ut rupto terras inuadunt carcere uenti.
      nec torrente Libys uiso armorumque uirumque
      deiectus spe s&lt;t&gt;are ualet. dux Dardanus instat
   <span>
    190
   </span>
   attonito, praegressus equo, tergisque ruentum
      incumbens hasta socios nunc uoce fatigat:
      'Perge, age, fer gressus. dexter deus, horaque nostra est.
      hac iter ad muros Capuae,' nunc rursus in hostem
      conuersus: 'Sta. quo raperis? non terga tuorum,
   <span>
    195
   </span>
   te, ductor Libyae, increpito: sta. campus et arma
      et Mars in manibus. dimitto e caede cohortes:
      spectemur soli. Marcellus proelia posco.'
      sic rector Latius, iuuenique inuadere pugnam
      Barcaeo suadebat honor pretiumque pericli.
   <span>
    200
   </span>
   Sed non haec placido cernebat pectore Iuno
      coeptoque auertit suprema in fata ruentem.
      sistere perculsos ille et reuocare laborat:
      'Talesne e gremio Capuae tectisque sinistris
      egredimur? state, o miseri, quis gloria summa
   <span>
    205
   </span>
   dedecori est. nil uos hodie, mihi credite, terga
      uertentis fidum expectat. meruistis ut omnis
      ingruat Ausonia, et saeuo Mauorte parastis
      ne qua spes fusos pacis uitaeque maneret.'
      uincebat clamore tubas uocisque uigore
   <span>
    210
   </span>
   quamuis obstructas saeuus penetrabat in auris.
          Polydamanteis iuuenis Pedianus in armis
      bella agitabat atrox Troianaque semina et ortus
      atque Antenorea sese de stirpe ferebat,
      haud leuior generis fama sacroque Timauo
   <span>
    215
   </span>
   gloria et Euganeis dilectum nomen in oris.
      huic pater Eridanus Venetaeque ex ordine gentes
      atque Apono gaudens populus, seu bella cieret
      seu Musas placidus doctaeque silentia uitae
      mallet et Aonio plectro mulcere labores,
   <span>
    220
   </span>
   non ullum dixere parem, nec notior alter
      Gradiuo iuuenis nec Phoebo notior alter.
      qui postquam, effusis urgens uestigia frenis
      Poenorum, iuxta galeam atque insigne perempti
      agnouit spolium Pauli (puer illa gerebat
   <span>
    225
   </span>
   non paruo laetus ductoris munere Cinyps,
      dilectus Poeno Cinyps, quo gratior ora
      non fuit ac nulla nituit plus fronte decoris:
      quale micat semperque nouum est quod Tiburis aura
      pascit ebur, uel qui miro candoris honore
   <span>
    230
   </span>
   lucet in aure lapis rubris aduectus ab undis.)
      quem postquam egregium cristis et casside nota
      fulgentem extremo Pedianus in agmine uidit,
      ceu subita ante oculos Pauli emersisset imago
      sedibus infernis amissaque posceret arma,
   <span>
    235
   </span>
   inuadit frendens: 'Tune, ignauissime, sacri
      portabis capitis, quae non sine crimine uester
      inuidiaque deum gestaret tegmina ductor?
      en Paulus.' uocat inde uiri ad spectacula manis
      et fugientis agit costis penetrabile telum.
   <span>
    240
   </span>
   tum delapsus equo galeam atque insignia magni
      consulis abrumpit dextra spoliatque nitentem.
      soluitur omne decus leto, niueosque per artus
      it Stygius color et formae populatur honores.
      ambrosiae cecidere comae, uiolataque ceruix
   <span>
    245
   </span>
   marmoreum in iugulum collo labente recumbit.
      haud secus Oceano rediens Cythereius ignis,
      cum sese Veneri iactat splendore refecto,
      si subita inuadat nubes, hebetatur et atris
      decrescens tenebris languentia lumina condit.
   <span>
    250
   </span>
   ipse etiam rapta Pedianus casside nudos
      attonitus stupet ad uultus irasque coercet.
      tum galeam magno socium clamore reportans
      immitem quatiebat ecum, spumantia saeuo
      frena cruentantem morsu. cui turbidus armis
   <span>
    255
   </span>
   obuia Marcellus rapido tulit ora tumultu
      adgnoscensque decus 'Macte &lt;o&gt; uirtutis auitae,
      macte Antenoride! nunc' inquit 'rapta petamus,
      quod superest, Libyci ductoris tegmina,' et ardens
      terrificis saeuam fundit stridoribus hastam.
   <span>
    260
   </span>
   nec forsan uoti uanus foret, obuia ni uis
      Gestaris opposito tenuisset corpore telum.
      qui dum uicinis ductorem protegit armis,
      transabiit non hunc sitiens grauis hasta cruorem
      ingentisque minas mutata morte peregit.
   <span>
    265
   </span>
   auehitur raptim ductor discrimine leti
      turbatus cursumque furens ad castra capessit.
          Iamque fugae immodicus tendit certamine gressum
      praecipitem uersis Poenorum exercitus armis.
      adsequitur telis hostis, longasque uiritim
   <span>
    270
   </span>
   exsatiant iras cladum caeloque cruentos
      certatim ostentant et dis ultoribus enses.
      ille dies primus docuit, quod credere nemo
      auderet superis, Martis certamine sisti
      posse ducem Libyae. raptant currusque uirosque
   <span>
    275
   </span>
   Massylamque feram, et uiuis auulsa reportant
      tegmina bellantum atque abeunt, sub cuspide terga
      contenti uidisse ducis. tum Martis adaequant
      Marcellum decori: graditur comitante triumpho
      maior quam ferret cum uictor opima Tonanti.
   <span>
    280
   </span>
   Inde furens, postquam uallo uix depulit hostem,
      ductor Agenoreus 'Quando hanc quantoque cruore
      hostili labem eluerim? mea terga uidere
      contigit Ausoniae? mene,' inquit 'summe deorum,
      post Trebiam statuis tam turpi funere dignum?
   <span>
    285
   </span>
   uosque, inuicta diu, nunc heu sine Marte iuuentus,
      debellata bonis Capuae, non degener ipse
      gestorum Ausoniis uerti uictricia signa:
      uobis terga dedi. uidi, cum ad bella uocarem,
      non secus atque Italo fugere a ductore pauentis.
   <span>
    290
   </span>
   quid relicum prisci Martis tibi, qui dare terga
      me reuocante potes?' fundebat talia Poenus.
      at Latiae sese Nolana ad moenia turmae
      portantes spolia insigni clamore ferebant.
          At consueta grauis per longum audire suorum
   <span>
    295
   </span>
   euentus Roma et numquam recreata secundis,
      adlato tandem faustae certamine pugnae
      erigitur primoque deum se munere tollit.
      ante omnis pigra in Martem fugiensque laborum,
      dum bellum tonat, et sese furata iuuentus
   <span>
    300
   </span>
   dat poenas latebrae. tum, qui dulcedine uitae
      inuenere dolos iurataque foedera Poeno
      corrupere, notant et purgant crimine gentem.
      punitur patriam meditati linquere terram
      consilium infelix scelerataque culpa Metelli.
   <span>
    305
   </span>
   talia corda uirum. sed enim nec femina cessat
      mente aequare uiros et laudis poscere partem.
      omnis, prae sese portans capitisque manusque
      antiquum decus ac derepta monilia collo,
      certatim matrona ruit belloque ministrant.
   <span>
    310
   </span>
   haud tanta cessisse uiros in tempore tali
      laudis sorte piget, factoque in saecula ituro
      laetantur tribuisse locum. tum celsa senatus
      subsequitur turba. in medium certamine magno
      priuatae cumulantur opes. nudare penatis
   <span>
    315
   </span>
   ac nihil arcanos uitae melioris ad usus
      seposuisse iuuat. coit et sine nomine uulgus.
      corpore sic toto ac membris Roma omnibus usa,
      exanguis rursus tollebat ad aethera uultus.
          Addunt spem miseris dulcem Parnasia Cirrha
   <span>
    320
   </span>
   portantes responsa uiri. nam laeta ferebant
      exaudisse adytis, sacra cum uoce tonaret
      antrum et mugiret Phoebo iam intrata sacerdos:
      'Soluite, gens Veneris, grauioris corde timores:
      aduersa et quicquid duri sub Marte manebat
   <span>
    325
   </span>
   exhaustum est uobis. restant leuiora laborum
      et sine pernicie terror. dis uota precesque
      ferte modo et tepidos aris libate cruores,
      neu date terga malis. aderit Gradiuus, et ipse
      Delius auertet propiora pericula uates
   <span>
    330
   </span>
   Troianos notus semper minuisse labores.
      sed uero, sed enim ante omnis altaria fument
      centum festa Ioui: centum cadat hostia cultris.
      ille trucem belli nubem saeuasque procellas
      in Libyam uiolentus aget: spectabitis ipsi
   <span>
    335
   </span>
   aegida turbato quatientem in proelia mundo.'
      atque ea Parnasi postquam clamata sub antris
      adlatum, uulgique deus peruenit ad auris,
      in Capitolinas certatim scanditur arces,
      sternunturque Ioui et delubrum sanguine honorant;
   <span>
    340
   </span>
   tum paeana canunt responsaque fida precantur.
          Interea adsuetis senior Torquatus in armis
      Sardoas patrio quatiebat milite terras.
      namque ortum Iliaca iactans ab origine nomen
      in bella Hampsagoras Tyrios renouata uocarat.
   <span>
    345
   </span>
   proles pulchra uiro nec tali digna parente
      Hostus erat, cuius fretus fulgente iuuenta
      ipse asper paci crudos sine uiribus annos
      barbarici studio ritus refouebat in armis.
      isque ubi Torquatum raptim properata ferentem
   <span>
    350
   </span>
   signa uidet pugnaeque auidas accedere dextras,
      fraude loci nota latebrosa per auia saltus
      euolat et prouisa fugae compendia captans
      uirgulta tegitur ualle ac frondentibus umbris.
          Insula fluctisono circumuallata profundo
   <span>
    355
   </span>
   fastigatur aquis compressaque gurgite terras
      enormis cohibet nudae sub imagine plantae:
      inde Ichnusa prius Grais memorata colonis.
      mox Libyci Sardus generoso sanguine fidens
      Herculis ex sese mutauit nomina terrae.
   <span>
    360
   </span>
   adfluxere etiam et sedes posuere coactas
      dispersi pelago post eruta Pergama Teucri.
      nec paruum decus, aduecto cum classe paterna
      agmine Thespiadum, terris, Iol&lt;a&gt;e, dedisti.
      fama est, cum laceris Actaeon flebile membris
   <span>
    365
   </span>
   supplicium lueret spectatae &lt;in&gt; fonte Dianae,
      attonitum nouitate mali fugisse parentem
      per freta Aristaeum et Sardoos isse recessus.
      Cyrenen monstrasse ferunt noua litora matrem.
      serpentum tellus pura ac uiduata uenenis,
   <span>
    370
   </span>
   sed tristis caelo et multa uitiata palude.
      qua uidet Italiam, saxoso torrida dorso
      exercet scopulis late freta pallidaque intus
      arua coquit nimium, Cancro fumantibus Austris.
      cetera propensae Cereris nutrita fauore.
   <span>
    375
   </span>
   Hoc habitu terrae nemorosa per inuia crebro
      Torquatum eludens Hostus Sidonia pugnae
      tela expectabat sociosque laboris Hiberos.
      qui postquam appulsis animos auxere carinis,
      haud mora: prorumpit latebris, aduersaque late
   <span>
    380
   </span>
   agmina inhorrescunt, longumque coire uidetur
      et conferre gradum. media interualla patentis
      corripiunt campi properatis eminus hastis,
      donec ad expertos enses, fidissima tela,
      peruentum. dira inde lues: caeduntque caduntque
   <span>
    385
   </span>
   alternique animas saeuo in mucrone relincunt.
          Non equidem innumeras caedes totque horrida facta
      sperarim tanto digne pro nomine rerum
      pandere nec dictis bellantum aequare calorem.
      sed uos, Calliope, nostro donate labori
   <span>
    390
   </span>
   nota parum magni longo tradantur ut aeuo
      facta uiri, et meritum uati sacremus honorem.
      Ennius, antiqua Messapi ab origine regis,
      miscebat primas acies, Latiaeque superbum
      uitis adornabat dextra&lt;m&gt; decus. hispida tellus
   <span>
    395
   </span>
   miserunt Calabri: Rudiae genuere uetustae,
      nunc Rudiae solo memorabile nomen alumno.
      is prima in pugna (uates ut Thracius olim,
      infestam bello quateret cum Cyzicus Argo,
      spicula deposito Rhodopeia pectine torsit)
   <span>
    400
   </span>
   spectandum sese non parua strage uirorum
      fecerat, et dextrae gliscebat caedibus ardor.
      aduolat aeternum sperans fore pelleret Hostus
      si tantam labem, ac perlibrat uiribus hastam.
      risit nube sedens uani conamina coepti
   <span>
    405
   </span>
   et telum procul in uentos dimisit Apollo,
      ac super his: 'Nimium iuuenis nimiumque superbi
      sperata hausisti. sacer hic ac magna sororum
      Aonidum cura est et dignus Apolline uates.
      hic canet inlustri primus bella Itala uersu
   <span>
    410
   </span>
   attolletque duces caelo, resonare docebit
      hic Lat&lt;i&gt;is &lt;H&gt;elicona modis nec cedet honore
      Ascraeo famaue seni.' sic Phoebus, et Hosto
      ultrix per geminum transcurrit tempus harundo.
      uertuntur iuuenis casu perculsa per agros
   <span>
    415
   </span>
   agmina, et effusae pariter dant terga cateruae.
      tum pater audita nati nece turbidus irae
      barbaricum atque immane gemens transfigit anhelum
      pectus et ad manis urget uestigia nati.
          At Libyae ductor, Marcello fractus et acri
   <span>
    420
   </span>
   contusus pugna, campos damnarat et arma:
      uerterat ad miseras non aequi Martis Acerras.
      inde, ubi permisit flammis atque ensibus urbem,
      Nuceriae nihilo leuior nec parcior ira
      incussit sese atque aequauit moenia terrae.
   <span>
    425
   </span>
   post Casilina sibi multum obluctatus iniquis
      defendentum armis aegre reserauerat astu
      limina et obsessis uitam pensauerat auro.
      iamque in Dauniacos transfundens agmina campos
      flectebat rabiem quo praeda uel ira uocasset.
   <span>
    430
   </span>
   fumabat uersis incensa Petilia tectis,
      infelix fidei miseraeque secunda Sagunto,
      at quondam Herculeam seruare superba pharetram.
          Verterat et mentem Tyria ad conata Tarentus,
      portisque intrarant Poeni. sed enim arce corusca,
   <span>
    435
   </span>
   fisa loco, manus Ausoniae stipata sedebat.
      hic, miranda mouens, classem quae condita portu
      astabat (namque angustis e faucibus aequor
      erumpit scopulos inter patuloque recessu
      infundit campis secretum gurgite pontum)
   <span>
    440
   </span>
   inclusas igitur, quibus haud enare dabatur
      arce superposita, claustris maris extulit astu
      perque auersa tulit portatas arua carinas.
      lubrica roboreis aderant substramina plaustris,
      atque recens caesi tergo prolapsa iuuenci
   <span>
    445
   </span>
   aequoream rota ducebat per gramina puppim.
      et iam per collis dumosque ad litus adacta
      innabat pelago ueniens sine remige classis.
          Nuntius interea uectis non more carinis
      terrentem freta curarum feruoribus implet,
   <span>
    450
   </span>
   dum procul Oebalios amet expugnare nepotes
      et primus rostris sulcet naualibus arua,
      adsessos Capuae muros: claustra ipsa reuelli
      portarum, ac totum miseris incurrere bellum.
      linquit coepta ferox, pennasque addente pudore
   <span>
    455
   </span>
   atque ira simul immani per proxima motu
      euolat et minitans auida ad certamina fertur.
      haud secus, amisso tigris si concita fetu
      emicet, attonitae paucis lustratur in horis
      Caucasus et saltu tramittitur alite Ganges,
   <span>
    460
   </span>
   donec fulmineo partus uestigia cursu
      colligat et rabiem prenso consumat in hoste.
          Obuius huic sparso Centenius agmine raptim
      funditur audendi prauus facilisque periclis,
      sed paruum decus Hannibali. nam uitis honore
   <span>
    465
   </span>
   perfunctus Latiae subito stimularat agrestis
      semermemque manum sternendam obiecerat hosti.
      bis septem demissa neci (nec substitit agmen)
      milia, bis septem, quae non sollertior ense,
      sed genus insignis, iustis ducebat in armis
   <span>
    470
   </span>
   Fuluius: ast aeque per corpora fusa iacentum
      raptum iter est, uictorque moram non passus eundi.
      exequiae tantum famam nomenque uolentem
      mitificae mentis tenuerunt funere laeto.
      namque per insidias, infandum, et ab hospite caesus,
   <span>
    475
   </span>
   conloquium et promissa petit dum perfida gentis
      Lucanae, Gracchus caeco circumdatus astu
      occiderat, laudemque Libys rapiebat humandi.
          Sed nun&lt;c&gt;, ut scitum celerare ad moenia Poenum,
      &lt;h&gt;a&lt;u&gt;d stabat res ulla loco: iam consul uterque
   <span>
    480
   </span>
   praecipites aderant, Nola uis omnis, et Arpis
      aeui floridior Fabius rapida arma ferebat.
      hinc Nero et hinc uolucris Silanus nocte dieque
      impellebat agens properata ad bella cohortis.
      undique conueniunt, pariterque opponere cunctos
   <span>
    485
   </span>
   uni ductores iuueni placet. arduus ipse
      Tifata insidit, propior qua moenibus instat
      collis, et e tumulis subiectam despicit urbem.
      uerum ubi tot sese circumfundentibus armis
      uallatas socium portas unaque negari
   <span>
    490
   </span>
   intrauisse sibi Capuaeque erumpere cernit,
      anxius euentus, nunc ferro frangere coetum
      obstantum meditatur, init nunc auia coepto
      consilia atque astu quaerit tot milia portis
      abstrahere artatis cinctosque resoluere muros.
   <span>
    495
   </span>
   sic igitur secum curasque ita corde fatigat:
      'Quo, mens aegra, uocas? rursusne pericula sumam
      non aecus regione loci, Capuaque uidente
      terga dabo? an residens uicini uertice montis
      excindi ante oculos patiar socialia tecta?
   <span>
    500
   </span>
   non ita me experti Fabius Fabiique magister
      turbatum, Hesperio cum clausos milite collis
      euasi uictor sparsosque per arua iuuencos
      iactare accensis stimulaui cornibus ignes.
      haud dum omnes abiere doli. defendere nobis
   <span>
    505
   </span>
   si Capuam ereptum est, dabitur circumdare Romam.'
          Haec postquam placita, et tenuit sententia mentem,
      non expectato, Titan dum gurgite lucem
      spirantis proferret equos, impellit in agmen
      uoce manuque uiros et coepta immania pandit:
   <span>
    510
   </span>
   'Perge, age, uince omnem, miles, uirtute laborem
      et quantum humani possunt se tendere passus,
      arduus accelera. Romam petis. hoc iter Alpes,
      hoc Cannae strauere tibi. eia, incute muris
      umbonem Iliacis Capuaeque repende ruinas:
   <span>
    515
   </span>
   quam tanti fuerit cadere, ut Palatia cernas
      et demigrantem Tarpeia sede Tonantem.'
          Instincti glomerant gressus. Roma auribus haeret,
      Roma oculis, creduntque ducis sollertibus actis
      aptius id coeptum, quam si duxisset ab ipso
   <span>
    520
   </span>
   fatali Aeneadis campo. Vulturna citata
      tramittunt alno uada postremique relincunt
      tardandis Italis corruptas igne carinas.
      tum Sidicina legunt pernicibus arua maniplis
      Threiciamque Calen, uestras a nomine nati,
   <span>
    525
   </span>
   Orith&lt;y&gt;ia, domos. hinc Allifanus Iaccho
      haud inamatus ager nymphisque habitata Casinis
      rura euastantur. mox et uicinus Aquinas
      et quae fumantem texere Giganta Fregellae
      agmine carpuntur uolucri. fert concitus inde
   <span>
    530
   </span>
   per iuga celsa gradum, duris qua rupibus haeret
      bellator Frusino, et surgit suspensa tumenti
      dorso frugiferis Cerealis Anagnia glaebis.
      iamque adeo est campos ingressus et arua Labici,
      linquens Telegoni pulsatos ariete muros,
   <span>
    535
   </span>
   haud dignam inter tanta moram. nec amoena retentant
      Algida nec iuxta Iunonis tecta Gabinae.
      praeceps ad ripas immani turbine fertur,
      sulphureis gelidus qua serpit leniter undis
      ad genitorem Anio labens sine murmure Thybrim.
   <span>
    540
   </span>
   Hic ut signa ferox dimensaque castra locauit
      et ripas tremefecit eques, perterrita pulsis
      Ilia prima uadis sacro se coniugis antro
      condidit, et cunctae fugerunt gurgite nymphae.
      at matres Latiae, ceu moenia nulla supersint,
   <span>
    545
   </span>
   attonitae passim furibundis gressibus errant.
      ante oculos astant lacerae trepidantibus umbrae,
      quaeque grauem ad Trebiam quaeque ad Ticina fluenta
      oppetiere necem: Paulus Gracchusque cruenti
      Flaminiusque simul, miseris ante ora uagantur.
   <span>
    550
   </span>
   clausit turba uias. stat celsus et asper ab ira
      ingentemque metum toruo domat ore senatus.
      interdum tamen erumpunt sub casside fusae
      per tacitum lacrimae: quidnam Fortuna minetur,
      quidue parent superi? pubes dispersa per altas
   <span>
    555
   </span>
   stat turris atque huc uentum sub corde uolutat
      ut iam Roma satis credat defendere muros.
          Poenus ut ad somnos uix totam cursibus actae
      indulsit pubi noctem, uigil ipse nec ullam
      ad requiem facilis credensque abscedere uitae
   <span>
    560
   </span>
   quod sopor eripiat tempus, radiantibus armis
      induitur Nomadumque iubet prorumpere turmas.
      inde leuis frenis circum pauitantia fertur
      quadrupedante sono perculsae moenia Romae.
      nunc aditus lustrat, clausas nunc cuspide pulsat
   <span>
    565
   </span>
   infesta portas fruiturque timore pauentum.
      nunc lentus celsis astans in collibus intrat
      urbem oculis discitque locos causasque locorum.
      ac legeret uisu cuncta et penetraret in omnis
      spectando partis, ni magno turbine adesset
   <span>
    570
   </span>
   Fuluius haud tota Capuae obsidione relicta.
      tum demum castris turmas inflexit ouantis
      spectata ductor satiatus pectora Roma.
      atque ubi nox depulsa polo primaque rubescit
      lampade Neptunus reuocatque Aurora labores,
   <span>
    575
   </span>
   effundit rupto persultans agmina uallo
      et, quantum clamare ualet: 'Per plurima uestra,
      o socii, decora et sacras in sanguine dextras,
      uobis ite pares et tantum audete sub armis
      quantum Roma timet. reliquam hanc excindite molem:
   <span>
    580
   </span>
   nil quod uincatis toto restabit in orbe.
      neu populi uos Martigenae tardarit origo:
      intratam Senonum capietis milibus urbem
      adsuetamque capi. fortasse curulibus altis
      iam uos exemplo proauorum ad nobile letum
   <span>
    585
   </span>
   expectant de more senes mortique parantur.'
          Talibus hic Poenus, sed contra Oenotria pubes
      non ullas uoces ducis aut praecepta requirit.
      sat matres stimulant natique et cara supinas
      tendentum palmas lacrimantiaque ora parentum.
   <span>
    590
   </span>
   ostentant paruos uagituque incita pulsant
      corda uirum, armatis infigunt oscula dextris.
      ire uolunt et pro muris opponere densi
      pectora respectantque suos fletumque resorbent.
      ut uero impulso patefactae cardine portae
   <span>
    595
   </span>
   et simul erupit motis exercitus armis,
      funditur immixtus gemitu precibusque per altos
      ad caelum muros clangor, sparsaeque solutis
      crinibus exululant matres atque ubera nudant.
      Fuluius anteuolans agmen 'Quis nesciat' inquit
   <span>
    600
   </span>
   'non sponte ad nostros Poenum uenisse penatis?
      a portis fugit Capuae.' subnectere plura
      conantem tristis caeli cum murmure uasto
      turbauit fragor et subita de nube procellae.
          Iuppiter Aethiopum remeans tellure minantem
   <span>
    605
   </span>
   Romuleo Poenum ut uidit succedere uallo,
      caelicolis raptim excitis defendere tecta
      Dardana et in septem discurrere iusserat arces.
      ipse e Tarpeio sublimis uertice cuncta,
      et uentos simul et nubes et grandinis iras
   <span>
    610
   </span>
   fulminaque et tonitrus et nimbos conciet atros.
      concussi tremuere poli, caelumque tenebris
      clauditur, et terras caeco nox condit amictu.
      instat tempestas oculis, hostique propinquo
      Roma latet. iactae in turmas per nubila flammae
   <span>
    615
   </span>
   stridorem seruant, membrisque insibilat ignis.
      hinc Notus, hinc Boreas, hinc fuscis Africus alis
      bella mouent, quantis animos et pectora possint
      irati satiare Iouis. fluit agmen aquarum
      turbine confusum piceo et nigrante procella
   <span>
    620
   </span>
   atque omnis circa campos spumantibus undis
      inuoluit. celsus summo de culmine montis
      regnator superum sublata fulmina dextra
      librauit clipeoque ducis non cedere certi
      incussit. summa liquefacta est cuspis in hasta,
   <span>
    625
   </span>
   et fluxit ceu correptus fornacibus ensis.
          Ambustis sed enim ductor Sidonius armis
      sistebat socios et caecum e nubibus ignem
      murmuraque a uentis misceri uana docebat.
      tandem, post clades socium caelique ruinam,
   <span>
    630
   </span>
   non hoste in nimbis uiso, non ense, referri
      signa iubet castris maestasque resuscitat iras:
      'Ventis debebis nimirum hiemisque procellis
      unum, Roma, diem. sed non te crastina nobis
      lux umquam eripiet, descendat Iuppiter ipse
   <span>
    635
   </span>
   in terras licet.' infrendens dum talia fatur,
      ecce serenato clarum iubar emicat axe,
      purgatusque nitet discussis nubibus aether.
      Aeneadae sensere deum telisque repostis
      summissas tendunt alta ad Capitolia dextras
   <span>
    640
   </span>
   et festa cingunt montis penetralia lauro.
      tum uultus, modo non paruo sudore madentis,
      nunc laetos Iouis aspectant: 'Da, summe deorum,
      da, pater, ut sacro Libys inter proelia telo
      concidat. haud alia potis est occumbere dextra.'
   <span>
    645
   </span>
   Sic adeo orantes pressere silentia, postquam
      abstulerat terras nigrantibus Hesperus umbris.
      quem simul attollens rutilantem lampada Titan
      obruit et uitae rediit mortalibus usus,
      Poenus adest, nec se castris Oenotria pubes
   <span>
    650
   </span>
   continet. haud dum enses stricti, mediumque iacebat
      tantum ad bella loci, quantum tramittere iactae
      sufficerent hastae, cum fulgor hebescere caeli
      per subitum coepit, densaeque subire tenebrae,
      atque dies fugere, atque armari ad proelia rursus
   <span>
    655
   </span>
   Iuppiter. incumbunt uenti, crassusque rotante
      Austro nimborum feruet globus. intonat ipse,
      quod tremat et Rhodope Taurusque et Pindus et Atlas.
      audiuere lacus Erebi, mersusque profundis
      agnouit tenebris caelestia bella Typhoeus.
   <span>
    660
   </span>
   inuadit Notus ac, piceam cum grandine multa
      intorquens nubem, cunctantem et uana minantem
      circumagit castrisque ducem succedere cogit.
          Verum ubi depositis saepsit sese aggere telis,
      laeta serenati facies aperitur Olympi,
   <span>
    665
   </span>
   nullaque tam mitem credas habuisse Tonantem
      fulmina, nec placido commota tonitrua caelo.
      durat et adfirmans non ultra spondet in ipsos
      ~uenturam~ crebra diem, modo patria uirtus
      in dextras redeat, nec Romam excindere Poeni
   <span>
    670
   </span>
   credant esse nefas. ubi nam tunc fulmina tandem
      inuiti latuisse Iouis, cum sterneret ensis
      Aetolos campos? ubi, cum Tyrrhena natarent
      stagna cruore uirum? 'Pugnat pro moenibus' inquit
      'si rector superum tot iactis fulmine telis,
   <span>
    675
   </span>
   inter tot motus cur me contra arma ferentem
      adflixisse piget? uentis hiemique fugaces
      terga damus. remeet, quaeso, mens illa uigorque,
      qua uobis, cum pacta patrum, cum foedera adessent,
      integrare acies placitum.' sic pectora flammat,
   <span>
    680
   </span>
   donec ecum Titan spumantia frena resoluat.
      nec nox composuit curas, somnusue frementem
      ausus adire uirum, et redeunt cum luce furores.
      rursus in arma uocat trepidos clipeoque tremendum
      increpat atque armis imitatur murmura caeli.
   <span>
    685
   </span>
   Vt uero accepit tantum confidere diuis
      Ausonios patres, summissaque Baetis ad oras
      auxilia, et noctu progressum moenibus agmen,
      sic agitare fremens obsessos otia, iamque
      securam Hannibalis Romam, uiolentior instat.
   <span>
    690
   </span>
   iamque propinquabat muro, cum Iuppiter aegram
      Iunonem adloquitur curis mulcetque monendo:
      'Nullane Sidonio iuueni, coniunxque sororque
      cara mihi, non ulla umquam sine fine feroci
      addes frena uiro? fuerit delere Saguntum,
   <span>
    695
   </span>
   exaequare Alpes, imponere uincula sacro
      Eridano, foedare lacus: etiamne parabit
      nostras ille domos, nostras perrumpere in arces?
      siste uirum. namque, ut cernis, iam flagitat ignes
      et parat accensis imitari fulmina flammis.'
   <span>
    700
   </span>
   His dictis grates agit ac turbata per auras
      deuolat et prensa iuuenis Saturnia dextra
      'Quo ruis, o uecors, maioraque bella capessis
      mortali quam ferre datum?' Iuno inquit (et atram
      dimouit nubem ueroque apparuit ore)
   <span>
    705
   </span>
   'non tibi cum Phrygio res Laurentiue colono:
      en, age (namque, oculis amota nube parumper,
      cernere cuncta dabo), surgit qua celsus ad auras,
      aspice, montis apex, uocitata Palatia regi
      Parrhasio plena tenet et resonante pharetra
   <span>
    710
   </span>
   intenditque arcum et pugnas meditatur Apollo.
      at, qua uicinis tollit se collibus altae
      molis Auentinus, uiden', ut Latonia uirgo
      accensas quatiat Phlegethontis gurgite taedas
      exertos auide pugnae nudata lacertos?
   <span>
    715
   </span>
   parte alia, cerne, ut saeuis Gradiuus in armis
      implerit dictum proprio de nomine campum.
      hinc Ianus mouet arma manu, mouet inde Quirinus,
      quisque suo de colle deus. sed enim aspice, quantus
      aegida commoueat nimbos flammasque uomentem
   <span>
    720
   </span>
   Iuppiter et quantis pascat ferus ignibus iras.
      huc uultus flecte atque aude spectare Tonantem:
      quas hiemes, quantos concusso uertice cernis
      sub nutu tonitrus! oculis qui fulgurat ignis!
      cede deis tandem et Titania desine bella.'
   <span>
    725
   </span>
   sic adfata uirum indocilem pacisque modique,
      mirantem superum uultus et flammea membra
      abstrahit ac pacem terris caeloque reponit.
          Respectans abit et castris auulsa moueri
      signa iubet ductor remeaturumque minatur.
   <span>
    730
   </span>
   redditur extemplo flagrantior aethere lampas,
      et tremula infuso resplendent caerula Phoebo.
      at procul e muris uidere ut signa reuelli
      Aeneadae uersumque ducem, tacita ora uicissim
      ostentant nutuque docent quod credere magno
   <span>
    735
   </span>
   non audent haerente metu, nec abire uolentis
      sed fraudem insidiasque putant et Punica corda,
      ac tacitae natis infigunt oscula matres:
      donec procedens oculis sese abstulit agmen
      suspectosque dolos dempto terrore resoluit.
   <span>
    740
   </span>
   tum uero passim sacra in Capitolia pergunt
      inque uicem amplexi permixta uoce triumphum
      Tarpeii clamant Iouis ac delubra coronant.
      iamque omnis pandunt portas: ruit undique laetum
      non sperata petens dudum sibi gaudia uulgus.
   <span>
    745
   </span>
   hi spectant, quo fixa loco tentoria regis
      astiterint, hi, qua celsus de sede uocatas
      adfatus fuerit turmas, ubi belliger Astur
      atque ubi atrox Garamas saeuusque tetenderit Hammon.
      corpora nunc uiua sparguntur gurgitis unda,
   <span>
    750
   </span>
   nunc Anienicolis statuunt altaria nymphis.
      tum festam repetunt lustratis moenibus urbem.
  </p>
 </body>
</div>