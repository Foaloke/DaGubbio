<div>
 Jude
 <body>
  <p class="pagehead">
   EPISTULA IUDAE
  </p>
  <p>
   <a name="1">
   </a>
   [1]
   <font size="2">
    1
   </font>
   Iudas Iesu Christi servus, frater autem Iacobi, his qui sunt in Deo Patre dilectis, et Christo Iesu conservatis, et vocatis.
   <font size="2">
    2
   </font>
   Misericordia vobis, et pax, et caritas adimpleatur
  </p>
  <p>
   <font size="2">
    3
   </font>
   Carissimi, omnem sollicitudinem faciens scribendi vobis de communi vestra salute, necesse habui scribere vobis: deprecans supercertari semel traditae sanctis fidei.
   <font size="2">
    4
   </font>
   Subintroierunt enim quidam homines (qui olim praescripti sunt in hoc iudicium) impii, Dei nostri gratiam transferentes in luxuriam, et solum Dominatorem, et Dominum nostrum Iesum Christum negantes.
  </p>
  <p>
   <font size="2">
    5
   </font>
   Commonere autem vos volo, scientes semel omnia, quoniam Iesus populum de terra Aegypti salvans, secundo eos, qui non crediderunt, perdidit:
   <font size="2">
    6
   </font>
   angelos vero, qui non servaverunt suum principatum, sed dereliquerunt suum domicilium, in iudicium magni diei, vinculis aeternis sub caligine reservavit.
   <font size="2">
    7
   </font>
   Sicut Sodoma, et Gomorrha, et finitimae civitates simili modo exfornicatae, et abeuntes post carnem alteram, factae sunt exemplum, ignis aeterni poenam sustinentes.
  </p>
  <p>
   <font size="2">
    8
   </font>
   Similiter et hi carnem quidem maculant, dominationem autem spernunt, maiestatem autem blasphemant.
   <font size="2">
    9
   </font>
   Cum Michael Archangelus cum diabolo disputans altercaretur de Moysi corpore, non est ausus iudicium inferre blasphemiae: sed dixit: Imperet tibi Dominus.
   <font size="2">
    10
   </font>
   Hi autem quaecumque quidem ignorant, blasphemant: quaecumque autem naturaliter, tamquam muta animalia, norunt, in his corrumpuntur.
   <font size="2">
    11
   </font>
   Vae illis, quia in via Cain abierunt, et errore Balaam mercede effusi sunt, et in contradictione Core perierunt!
   <font size="2">
    12
   </font>
   Hi sunt in epulis suis maculae, convivantes sine timore, semetipsos pascentes, nubes sine aqua, quae a ventis circumferentur, arbores autumnales, infructuosae, bis mortuae, eradicatae,
   <font size="2">
    13
   </font>
   fluctus feri maris, despumantes suas confusiones, sidera errantia: quibus procella tenebrarum servata est in aeternum.
  </p>
  <p>
   <font size="2">
    14
   </font>
   Prophetavit autem et de his septimus ab Adam Enoch, dicens: Ecce venit Dominus in sanctis millibus suis
   <font size="2">
    15
   </font>
   facere iudicium contra omnes, et arguere omnes impios de omnibus operibus impietatis eorum, quibus impie egerunt, et de omnibus duris, quae locuti sunt contra Deum peccatores impii.
   <font size="2">
    16
   </font>
   Hi sunt murmuratores querulosi, secundum desideria sua ambulantes, et os eorum loquitur superba, mirantes personas quaestus causa.
  </p>
  <p>
   <font size="2">
    17
   </font>
   Vos autem carissimi, memores estote verborum, quae praedicta sunt ab apostolis Domini nostri Iesu Christi,
   <font size="2">
    18
   </font>
   qui dicebant vobis, quoniam in novissimo tempore venient illusores, secundum desideria sua ambulantes in impietatibus.
   <font size="2">
    19
   </font>
   Hi sunt, qui segregant semetipsos, animales, Spiritum non habentes.
  </p>
  <p>
   <font size="2">
    20
   </font>
   Vos autem carissimi superaedificantes vosmetipsos sanctissimae vestrae fidei, in Spiritu Sancto orantes,
   <font size="2">
    21
   </font>
   vosmetipsos in dilectione Dei servate, exspectantes misericordiam Domini nostri Iesu Christi in vitam aeternam.
   <font size="2">
    22
   </font>
   Et hos quidem arguite iudicatos:
   <font size="2">
    23
   </font>
   illos vero salvate, de igne rapientes. Aliis autem miseremini in timore: odientes et eam, quae carnalis est, maculatam tunicam.
  </p>
  <p>
   <font size="2">
    24
   </font>
   Ei autem qui potens est vos conservare sine peccato et constituere ante conspectum gloriae suae immaculatos in exsultatione in adventu Domini nostri Iesu Christi,
   <font size="2">
    25
   </font>
   soli Deo Salvatori nostro, per Iesum Christum Dominum nostrum, gloria et magnificentia, imperium et potestas ante omne saeculum, et nunc, et in omnia saecula saeculorum. Amen.
  </p>
  <p class="border">
  </p>
 </body>
</div>