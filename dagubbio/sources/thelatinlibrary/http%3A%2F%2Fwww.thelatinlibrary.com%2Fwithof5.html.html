<div>
 Johann Hildebrand Withof
 <body>
  <center>
   <font size="5">
    <font color="#7C1816">
     JOHANN HILDEBRAND WITHOF
     <font size="4">
      (1694-1769)
     </font>
    </font>
   </font>
  </center>
  <blockquote>
   <blockquote>
    <font size="4">
     <b>
      Carmen Seculare
     </b>
     (1755)
    </font>
    <p>
     <font size="4">
      Praepotens mundi Stator, atque Custos
          Omnis hunc totum generis per orbem,
          Terminos fixa sibi destinatos
          Sede colentis:
     </font>
    </p>
    <p>
     <font size="4">
      Quo laborantes tremuere terrae
          Nuper irato, tremuere diris
          Hinc &amp; hinc undis tumefacta magni
          Templa profundi.
     </font>
    </p>
    <p>
     <font size="4">
      Horret infelix plaga Lusitani,
          Pene disruptis barathri cavernis:
          Stans Olyssippo violenter una
          Concidit hora.
     </font>
    </p>
    <p>
     <font size="4">
      Quique Pactolo prius, aut Hydapsi
          Dives, aut Hermo nihil invidebat,
          Praeferens Bactris &amp; utrique dudum
          Se Tagus Indo,
     </font>
    </p>
    <p>
     <font size="4">
      Questus immissae sibi luctuosus
          tethyos faevae fremitus, trucemque
          Totius vultum maris, inquilinos
          Luget egentes.
     </font>
    </p>
    <p>
     <font size="4">
      Hispali Baetis rabiem, supremas
          Urbibus strages reliquis Iberus,
          Ima Telluris quatiente motu,
          Vimque parabat.
     </font>
    </p>
    <p>
     <font size="4">
      Nemini cautas timuere, fundo
          Pene subducto, per aquam natantis
          Ultimae Gades populi ruinas,
          Ultima Calpe.
     </font>
    </p>
    <p>
     <font size="4">
      Sensit horrendos Abyle fragores :
          Cantaber sensit metuens revulsos
          Litoris curvi scopulos, nigrique
          Verbera ponti.
     </font>
    </p>
    <p>
     <font size="4">
      Astur effosso sitienter auro
          Concolor montes in humum volutos,
          Et superjectas trepidus fodinis
          Palluit arces.
     </font>
    </p>
    <p>
     <font size="4">
      Quid, quod Europae Libyaeque cuncta
          Perculit terror, neque Tingitanam
          Vidit expertem titubante cano
          Maurus Atlante ?
     </font>
    </p>
    <p>
     <font size="4">
      Non pares unquam peperit Vesevus
          Mugiens clades : paribus nec olim
          Bruttias urbes Siculo revulsit
          Aetna Peloro.
     </font>
    </p>
    <p>
     <font size="4">
      Tu tuae nobis, Pater alme, praebens
          Mille clementis monumenta dextra,
          Tale nil quicquam meritos tulisti
          Vivere tuos.
     </font>
    </p>
    <p>
     <font size="4">
      Quas tibi grates, tibi quas canemus
          Debita moti pietate laudes ?
          Posse credemus tibi quo Parenti
          Ture litari?
     </font>
    </p>
    <p>
     <font size="4">
      Nos tot afflictis misere per orbem
          Gentibus compar levitate turba,
          Forsan &amp; pejor, nec adhuc sub ipso
          Sana reatu?
     </font>
    </p>
    <p>
     <font size="4">
      Proderunt census nihil hic Sabaei:
          Nil frequentantes Arabum liquores
          Suavis halatum cumuli per aras:
          Nil bovis exta;
     </font>
    </p>
    <p>
     <font size="4">
      Quidquid &amp; laeta pecudis per herbas
          Amne Clitumnus, vitreusque lotum
          Mincius vidit, per aprica quicquid
          Rura Galesus.
     </font>
    </p>
    <p>
     <font size="4">
      Casta deteris tibi cespitantum
          Sordibus semper placuere corda,
          Si pedi rectae modo trita rursus
          Compita vitae:
     </font>
    </p>
    <p>
     <font size="4">
      Nos tot indignos bona si potitos
          Voce non tantum labiis natante,
          Corde sed fracto, sed agente sursum
          Mente fatemur.
     </font>
    </p>
    <p>
     <font size="4">
      Luce terrenos superante visus
          Vivis immensus; sed adire Christum
          Phosphorum mandas, &amp; amare lucem,
          Nocte fugata.
     </font>
    </p>
    <p>
     <font size="4">
      Patre te miti, Duce te benigno,
          Jam per annorum spatiosa centum
          Teuteburgensis cecinere luco
          Tempora Musae.
     </font>
    </p>
    <p>
     <font size="4">
      Nec diu, Mavors iterata quamvis
          Tela vibraret, potuit morari
          Caepta Parnasi semel hic locatis
          Orgia Nymphis.
     </font>
    </p>
    <p>
     <font size="4">
      Rora cum Rheno gracilis marito
          Vidit hic junctis Dryadum Napaeis
          Rite saltantum tot utramque praeter
          Agmina ripam.
     </font>
    </p>
    <p>
     <font size="4">
      Ipse ducebat pater, ipse Paean,
          Barbiton pulsans hilares choreas,
          Verna vicinae referente Majo
          Gaudia silvae.
     </font>
    </p>
    <p>
     <font size="4">
      Artibus sacris sua laus, suumque
          Constitit nunquam decus imminutem:
          Constitit vivax &amp; in omne virtus
          Nobilis aevum.
     </font>
    </p>
    <p>
     <font size="4">
      Se per humanae Sophies vireta,
          Perque divinae, docilis Juventus
          Sivit ad laudes &amp; honesta recto
          Tramite duci.
     </font>
    </p>
    <p>
     <font size="4">
      Se finat Tempe per amoena posthac
          Impedimentis eadem remotis,
          Da DEus, duci, DEus o, bonorum
          Fons &amp; origo.
     </font>
    </p>
    <p>
     <font size="4">
      Quos juvat clamor cupidos protervae
          Per Camoenarum pia castra rixae,
          Vilis incultos retinere mores
          Plebis omittant.
     </font>
    </p>
    <p>
     <font size="4">
      Barbaros non hic Corybantas armant
          Saeva turritae sacra Dindymenes,
          Dum movent mentem geminata diris
          Ritibus aera.
     </font>
    </p>
    <p>
     <font size="4">
      Hic procul Thracum feritate comis
          Attico regnat Gravitas lepore,
          Qui Cleantheae bene jacta spiret
          Semina frugis.
     </font>
    </p>
    <p>
     <font size="4">
      Glandibus pasci cupiat ferinis
          Arcadum proles: Solyme det omni,
          Det dapes Hellas Latiumque nostrae
          Gentis alumno.
     </font>
    </p>
    <p>
     <font size="4">
      Vulgus hinc cesset procul o profanum,
          Plebs verecundis aliena Sacris
          Phocidos castae, mera plebs, inerti
          Dedita ventri:
     </font>
    </p>
    <p>
     <font size="4">
      Quamlibet centum veteres adornent
          Atrium cerae clypeis refulgens.
          Nullus hic lixis locus est, vacerris
          Nullus ineptis.
     </font>
    </p>
    <p>
     <font size="4">
      Hic sumus docti, sumus elegantes,
          Si sumus digni titulo, nec ulla
          Sorde nutrimur, vel inerte luxu
          Perdimus aevum.
     </font>
    </p>
    <p>
     <font size="4">
      Quoque sit maior gregis altioque
          Dignitas puros latices bibentes,
          Pura carpentis thyma, quaeque nullus
          Spurcet oleto,
     </font>
    </p>
    <p>
     <font size="4">
      Sint Duces ipsi sine turpis umbra
          Labis: austero facilem Catoni
          Laelium jungant, feritatis hostes,
          Pacis amici.
     </font>
    </p>
    <p>
     <font size="4">
      Verba nil prosunt, meliora nostris
          Quae tot Arpinas, tot Apollinari
          Fudit Andinus sale tincta: solis
          Creditur actis.
     </font>
    </p>
    <p>
     <font size="4">
      Si viros multum iuvat esse doctos,
          Plus iuvet, vulgu nucibus relictis,
          Esse prudentes, Sapientiaeque
          Nectare pastos.
     </font>
    </p>
    <p>
     <font size="4">
      Digna res coelo, rabulisque major,
          Vatibus, mystis, ducibus, sophisque,
          Christianismus, nova ni gelatos
          Flamma perurat :
     </font>
    </p>
    <p>
     <font size="4">
      Flamma, quae sacro stipulas inanes
          Igne consumens, &amp; Apostulorum
          Confidens linguis animat vigore
          Pectus &amp; ora:
     </font>
    </p>
    <p>
     <font size="4">
      Nec tua frontis, Pharisaee, rugas,
          Inverecundam neque Sadducaei,
          Sed viri lustrans placidi modestam
          Lumine menten.
     </font>
    </p>
    <p>
     <font size="4">
      Ite plebeji, procul ite, Fastus :
          Livor I vecors, sibi commodando
          Luridum spargens, aliis nocendo
          Virus Echidnae.
     </font>
    </p>
    <p>
     <font size="4">
      Compotes Artis docilesque paucos,
          Judices Artis sed adesse multos,
          Improbae dos est ab Apelle risae
          Congrua turbae.
     </font>
    </p>
    <p>
     <font size="4">
      Pejus est stulto nihil erudito.
          Mite coelestis vitiis repurgat
          Veritas pectus, sacra Nympha, regum
          Stemmate major.
     </font>
    </p>
    <p>
     <font size="4">
      Hanc petant omnes iuvenes senesque
          Mentis insigni recalentis oestro,
          Quotquot inscribi eupiunt Minervae
          Nomina peplo.
     </font>
    </p>
    <p>
     <font size="4">
      Sic novi centum peragantur anni
          Teutoburgensi faciles Lyceo,
          Dum sacra Numen benedict ipsum
          Coelitus Aedi.
     </font>
    </p>
    <p>
     <font size="4">
      Artibus, iuncta pietate, pulcris
          Pectorum ditet novus arva cultus,
          Et propagentur meliora lapsis
          Secula seclis.
     </font>
    </p>
    <p>
     <font size="4">
      Lima Claubergi peracuta scabro
          Qualibet rursus poliat remoto,
          Sit licet dispar methodus: diserti
          Lima Graneni.
     </font>
    </p>
    <p>
     <font size="4">
      Hundios, veri nova, redde, fulcra,
          Fuchsios comi gravitate claros,
          Mente Feltmannos avida tuendi
          Jura docentum:
     </font>
    </p>
    <p>
     <font size="4">
      Graevios fama, pietate sanctos
          Redde Mastrichtos, DEus,  &amp; capaces
          Artis Henninos, neque Zoilorum
          Dicta morantes:
     </font>
    </p>
    <p>
     <font size="4">
      Tollios laudem meritos tot orsis,
          Et Theoninis sine mente rosos
          Dentibus turbae sibi vindicantis
          Jura licenter:
     </font>
    </p>
    <p>
     <font size="4">
      Candidae prisco fidei tenaces
          More Mensingas, facilisque vitae
          Brandios cultu bona posterorum
          Verba merentes:
     </font>
    </p>
    <p>
     <font size="4">
      Quicquid &amp; vere nitidum piumve,
          Moribus cultum, variaque praestans
          Dote tot quondam celebrata nostris
          Lustra tulerunt.
     </font>
    </p>
    <p>
     <font size="4">
      Regis Astraeam revocantis ardor
          Mentis accendat studio minores:
          Orphanis tutum viduisque constet
          Semper asylum.
     </font>
    </p>
    <p>
     <font size="4">
      Vile Fucorum genus abdicetur:
          Simplici regnet sacer ore Candor:
          Vera, quae vulgo periere, dentur
          Nomina rebus.
     </font>
    </p>
    <p>
     <font size="4">
      Non petat causas malesanus omnes
          Semper in nexu ferieque rerum,
          Cui placet cortex, pueros iuvante
          Digna triumpho.
     </font>
    </p>
    <p>
     <font size="4">
      O nuces omni vacuae medulla!
          Plausus o vecors! gregis o superbi
          Densa caligo! Manus est ubique
          Numinis alti.
     </font>
    </p>
    <p>
     <font size="4">
      Numen in coelo dare iura praesens,
          Numen in terra: superesse tempus
          Alterum: larvis semel abstinendum,
          Pectora credant.
     </font>
    </p>
    <p>
     <font size="4">
      Sit pudor, coecos &amp; adhinniente
          Turpibus nugis levitate fractos,
          Quamlibet tandem trepidos ad umbram,
          Dicere fortes.
     </font>
    </p>
    <p>
     <font size="4">
      Fortis est, qui nil metuit cupitve:
          Fortis est Aequi rigidus satelles :
          Teste qui coelo sibi victor ipsi
          Vivit &amp; ultor.
     </font>
    </p>
    <p>
     <font size="4">
      Sit DEI Nomen venerationi:
          Nesciens Regnum tenebras propinquet:
          Sacra sit terrae, velut una caelo,
          Norma Voluntas.
     </font>
    </p>
    <p>
     <font size="4">
      Nulla prorumpens Phlegethonte tabes
          Incubet terris: elementa laetos
          Praebant vultus. sera classicorum
          Murmura cessent.
     </font>
    </p>
    <p>
     <font size="4">
      Posteri cantus validos Withofi
          Vatis affirment habuisse pondus,
          Sacra quos summi Jovis aeviternum
          Diphthera servet.
     </font>
    </p>
   </blockquote>
  </blockquote>
 </body>
</div>