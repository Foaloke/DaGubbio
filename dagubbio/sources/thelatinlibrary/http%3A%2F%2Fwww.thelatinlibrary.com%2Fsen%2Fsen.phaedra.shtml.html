<div>
 Seneca: Phaedra
 <body>
  <p class="pagehead">
   L. ANNAEI SENECAE PHAEDRA
  </p>
  <p class="border">
  </p>
  <p>
   <b>
    Hippolytvs
   </b>
   Ite, umbrosas cingite siluas
      summaque montis iuga Cecropii!
      celeri planta lustrate uagi
      quae saxoso loca Parnetho
               subiecta iacent,
      quae Thriasiis uallibus amnis
   <span>
    5
   </span>
   rapida currens uerberat unda;
      scandite colles semper canos
               niue Riphaea.
      Hac, hac alii qua nemus alta
      texitur alno, qua prata patent
   <span>
    10
   </span>
   quae rorifera mulcens aura
      Zephyrus uernas euocat herbas,
      ubi per graciles breuis Ilisos
      labitur agros piger et steriles
      amne maligno radit harenas.
   <span>
    15
   </span>
   Vos qua Marathon tramite laeuo
               saltus aperit,
      qua comitatae gregibus paruis
      nocturna petunt pabula fetae;
      uos qua tepidis subditus austris
   <span>
    20
   </span>
   frigora mollit durus Acharneus.
      Alius rupem dulcis Hymetti,
      ~paruas alius calcet Aphidnas;
      pars illa diu uacat immunis,
      qua curuati litora ponti
   <span>
    25
   </span>
   Sunion urget.
      si quem tangit gloria siluae,
               uocat hunc ~flius:
      hic uersatur, metus agricolis,
      uulnere multo iam notus aper.
   <span>
    30
   </span>
   At uos laxas canibus tacitis
               mittite habenas;
      teneant acres lora Molossos
      et pugnaces tendant Cretes
      fortia trito uincula collo.
      at Spartanos (genus est audax
   <span>
    35
   </span>
   auidumque ferae) nodo cautus
               propiore liga:
      ueniet tempus, cum latratu
               caua saxa sonent.
      nunc demissi nare sagaci
      captent auras lustraque presso
   <span>
    40
   </span>
   quaerant rostro, dum lux dubia est,
      dum signa pedum roscida tellus
               impressa tenet.
               Alius raras ceruice graui
               portare plagas,
      alius teretes properet laqueos.
   <span>
    45
   </span>
   picta rubenti linea pinna
      uano cludat terrore feras.
      Tibi libretur missile telum,
      tu graue dextra laeuaque simul
      robur lato derige ferro;
   <span>
    50
   </span>
   tu praecipites clamore feras
               subsessor ages;
      tu iam uictor curuo solues
               uiscera cultro.
               Ades en comiti, diua uirago,
      cuius regno pars terrarum
   <span>
    55
   </span>
   secreta uacat,
      cuius certis petitur telis
      fera quae gelidum potat Araxen
      et quae stanti ludit in Histro.
      tua Gaetulos dextra leones,
   <span>
    60
   </span>
   tua Cretaeas sequitur ceruas;
      nunc ueloces figis dammas
               leuiore manu.
      tibi dant uariae pectora tigres,
      tibi uillosi terga bisontes
      latisque feri cornibus uri.
   <span>
    65
   </span>
   quidquid solis pascitur aruis,
      siue illud Arabs diuite silua,
      siue illud inops nouit Garamans
      uacuisue uagus Sarmata campis,
   <span>
    71
   </span>
   siue ferocis iuga Pyrenes
   <span>
    69
   </span>
   siue Hyrcani celant saltus,
      arcus metuit, Diana, tuos.
   <span>
    72
   </span>
   Tua si gratus numina cultor
               tulit in saltus,
      retia uinctas tenuere feras,
   <span>
    75
   </span>
   nulli laqueum rupere pedes:
      fertur plaustro praeda gementi.
      tum rostra canes sanguine multo
               rubicunda gerunt,
      repetitque casas rustica longo
               turba triumpho.
   <span>
    80
   </span>
   En, diua, faue! signum arguti
      misere canes: uocor in siluas.
      hac, hac pergam qua uia longum
               compensat iter.
   <b>
    Phaedra
   </b>
   O magna uasti Creta dominatrix freti,
   <span>
    85
   </span>
   cuius per omne litus innumerae rates
      tenuere pontum, quidquid Assyria tenus
      tellure Nereus peruium rostris secat,
      cur me in penates obsidem inuisos datam
      hostique nuptam degere aetatem in malis
   <span>
    90
   </span>
   lacrimisque cogis? profugus en coniunx abest
      praestatque nuptae quam solet Theseus fidem.
      fortis per altas inuii retro lacus
      uadit tenebras miles audacis proci,
      solio ut reuulsam regis inferni abstrahat;
   <span>
    95
   </span>
   pergit furoris socius, haud illum timor
      pudorue tenuit: stupra et illicitos toros
      Acheronte in imo quaerit Hippolyti pater.
               Sed maior alius incubat maestae dolor.
      non me quies nocturna, non altus sopor
   <span>
    100
   </span>
   soluere curis: alitur et crescit malum
      et ardet intus qualis Aetnaeo uapor
      exundat antro. Palladis telae uacant
      et inter ipsas pensa labuntur manus;
      non colere donis templa uotiuis libet,
   <span>
    105
   </span>
   non inter aras, Atthidum mixtam choris,
      iactare tacitis conscias sacris faces,
      nec adire castis precibus aut ritu pio
      adiudicatae praesidem terrae deam:
      iuuat excitatas consequi cursu feras
   <span>
    110
   </span>
   et rigida molli gaesa iaculari manu.
               Quo tendis, anime? quid furens saltus amas?
      fatale miserae matris agnosco malum:
      peccare noster nouit in siluis amor.
      genetrix, tui me miseret? infando malo
   <span>
    115
   </span>
   correpta pecoris efferum saeui ducem
      audax amasti; toruus, impatiens iugi
      adulter ille, ductor indomiti gregis--
      sed amabat aliquid. quis meas miserae deus
      aut quis iuuare Daedalus flammas queat?
   <span>
    120
   </span>
   non si ille remeet, arte Mopsopia potens,
      qui nostra caeca monstra conclusit domo,
      promittat ullam casibus nostris opem.
      stirpem perosa Solis inuisi Venus
      per nos catenas uindicat Martis sui
   <span>
    125
   </span>
   suasque, probris omne Phoebeum genus
      onerat nefandis: nulla Minois leui
      defuncta amore est, iungitur semper nefas.
   <b>
    Nvtrix
   </b>
   Thesea coniunx, clara progenies Iouis,
      nefanda casto pectore exturba ocius,
   <span>
    130
   </span>
   extingue flammas neue te dirae spei
      praebe obsequentem: quisquis in primo obstitit
      pepulitque amorem, tutus ac uictor fuit;
      qui blandiendo dulce nutriuit malum,
      sero recusat ferre quod subiit iugum.
   <span>
    135
   </span>
   nec me fugit, quam durus et ueri insolens
      ad recta flecti regius nolit tumor.
      quemcumque dederit exitum casus feram:
      fortem facit uicina libertas senem.
               Honesta primum est uelle nec labi uia,
   <span>
    140
   </span>
   pudor est secundus nosse peccandi modum.
      quo, misera, pergis? quid domum infamem aggrauas
      superasque matrem? maius est monstro nefas:
      nam monstra fato, moribus scelera imputes.
      Si, quod maritus supera non cernit loca,
   <span>
    145
   </span>
   tutum esse facinus credis et uacuum metu,
      erras; teneri crede Lethaeo abditum
      Thesea profundo et ferre perpetuam Styga:
      quid ille, lato maria qui regno premit
      populisque reddit iura centenis, pater?
   <span>
    150
   </span>
   latere tantum facinus occultum sinet?
      sagax parentum est cura. Credamus tamen
      astu doloque tegere nos tantum nefas:
      quid ille rebus lumen infundens suum,
      matris parens? quid ille, qui mundum quatit
   <span>
    155
   </span>
   uibrans corusca fulmen Aetnaeum manu,
      sator deorum? credis hoc posse effici,
      inter uidentes omnia ut lateas auos?
      Sed ut secundus numinum abscondat fauor
      coitus nefandos utque contingat stupro
   <span>
    160
   </span>
   negata magnis sceleribus semper fides:
      quid poena praesens, conscius mentis pauor
      animusque culpa plenus et semet timens?
      scelus aliqua tutum, nulla securum tulit.
               Compesce amoris impii flammas, precor,
   <span>
    165
   </span>
   nefasque quod non ulla tellus barbara
      commisit umquam, non uagi campis Getae
      nec inhospitalis Taurus aut sparsus Scythes;
      expelle facinus mente castifica horridum
      memorque matris metue concubitus nouos.
   <span>
    170
   </span>
   miscere thalamos patris et gnati apparas
      uteroque prolem capere confusam impio?
      perge et nefandis uerte naturam ignibus.
      cur monstra cessant? aula cur fratris uacat?
      prodigia totiens orbis insueta audiet,
   <span>
    175
   </span>
   natura totiens legibus cedet suis,
      quotiens amabit Cressa?
   <b>
    Ph.
   </b>
   Quae memoras scio
      uera esse, nutrix; sed furor cogit sequi
      peiora. uadit animus in praeceps sciens
      remeatque frustra sana consilia appetens.
   <span>
    180
   </span>
   sic, cum grauatam nauita aduersa ratem
      propellit unda, cedit in uanum labor
      et uicta prono puppis aufertur uado.
      quid ratio possit? uicit ac regnat furor,
      potensque tota mente dominatur deus.
   <span>
    185
   </span>
   hic uolucer omni pollet in terra impotens
      ipsumque flammis torret indomitis Iouem;
      Gradiuus istas belliger sensit faces,
      opifex trisulci fulminis sensit deus,
      et qui furentis semper Aetnaeis iugis
   <span>
    190
   </span>
   uersat caminos igne tam paruo calet;
      ipsumque Phoebum, tela qui neruo regit,
      figit sagitta certior missa puer
      uolitatque caelo pariter et terris grauis.
   <b>
    Nvt.
   </b>
   Deum esse amorem turpis et uitio fauens
   <span>
    195
   </span>
   finxit libido, quoque liberior foret
      titulum furori numinis falsi addidit.
      natum per omnis scilicet terras uagum
      Erycina mittit, ille per caelum uolans
      proterua tenera tela molitur manu
   <span>
    200
   </span>
   regnumque tantum minimus e superis habet:
      uana ista demens animus asciuit sibi
      Venerisque numen finxit atque arcus dei.
      Quisquis secundis rebus exultat nimis
      fluitque luxu, semper insolita appetit.
   <span>
    205
   </span>
   tunc illa magnae dira fortunae comes
      subit libido: non placent suetae dapes,
      non texta sani moris aut uilis scyphus.
      cur in penates rarius tenues subit
      haec delicatas eligens pestis domos?
   <span>
    210
   </span>
   cur sancta paruis habitat in tectis Venus
      mediumque sanos uulgus affectus tenet
      et se coercent modica, contra diuites
      regnoque fulti plura quam fas est petunt?
      quod non potest uult posse qui nimium potest.
   <span>
    215
   </span>
   quid deceat alto praeditam solio uide:
      metue ac uerere sceptra remeantis uiri.
   <b>
    Ph.
   </b>
   Amoris in me maximum regnum reor
      reditusque nullos metuo: non umquam amplius
      conuexa tetigit supera qui mersus semel
   <span>
    220
   </span>
   adiit silentem nocte perpetua domum.
   <b>
    Nvt.
   </b>
   Ne crede Diti. clauserit regnum licet,
      canisque diras Stygius obseruet fores:
      solus negatas inuenit Theseus uias.
   <b>
    Ph.
   </b>
   Veniam ille amori forsitan nostro dabit.
   <span>
    225
   </span>
   <b>
    Nvt.
   </b>
   Immitis etiam coniugi castae fuit:
      experta saeuam est barbara Antiope manum.
      sed posse flecti coniugem iratum puta:
      quis huius animum flectet intractabilem?
      exosus omne feminae nomen fugit,
   <span>
    230
   </span>
   immitis annos caelibi uitae dicat,
      conubia uitat: genus Amazonium scias.
   <b>
    Ph.
   </b>
   Hunc in niuosi collis haerentem iugis,
      et aspera agili saxa calcantem pede
      sequi per alta nemora, per montes placet.
   <span>
    235
   </span>
   <b>
    Nvt.
   </b>
   Resistet ille seque mulcendum dabit
      castosque ritus Venere non casta exuet?
      tibi ponet odium, cuius odio forsitan
      persequitur omnes?
   <b>
    Ph.
   </b>
   Precibus haud uinci potest?
   <b>
    Nvt.
   </b>
   Ferus est.
   <b>
    Ph.
   </b>
   Amore didicimus uinci feros.
   <span>
    240
   </span>
   <b>
    Nvt.
   </b>
   Fugiet.
   <b>
    Ph.
   </b>
   Per ipsa maria si fugiat, sequar.
   <b>
    Nvt.
   </b>
   Patris memento.
   <b>
    Ph.
   </b>
   Meminimus matris simul.
   <b>
    Nvt.
   </b>
   Genus omne profugit.
   <b>
    Ph.
   </b>
   Paelicis careo metu.
   <b>
    Nvt.
   </b>
   Aderit maritus.
   <b>
    Ph.
   </b>
   Nempe Pirithoi comes?
   <b>
    Nvt.
   </b>
   Aderitque genitor.
   <b>
    Ph.
   </b>
   Mitis Ariadnae pater.
   <span>
    245
   </span>
   <b>
    Nvt.
   </b>
   Per has senectae splendidas supplex comas
      fessumque curis pectus et cara ubera
      precor, furorem siste teque ipsa adiuua:
      pars sanitatis uelle sanari fuit.
   <b>
    Ph.
   </b>
   Non omnis animo cessit ingenuo pudor.
   <span>
    250
   </span>
   paremus, altrix. qui regi non uult amor,
      uincatur. haud te, fama, maculari sinam.
      haec sola ratio est, unicum effugium mali:
      uirum sequamur, morte praeuertam nefas.
   <b>
    Nvt.
   </b>
   Moderare, alumna, mentis effrenae impetus,
   <span>
    255
   </span>
   animos coerce. dignam ob hoc uita reor
      quod esse temet autumas dignam nece.
   <b>
    Ph.
   </b>
   Decreta mors est: quaeritur fati genus.
      laqueone uitam finiam an ferro incubem?
      an missa praeceps arce Palladia cadam?
   <span>
    260
   </span>
   <b>
    Nvt.
   </b>
   Sic te senectus nostra praecipiti sinat
   <span>
    262
   </span>
   perire leto? siste furibundum impetum.
      [haud quisquam ad uitam facile reuocari potest]
   <b>
    Ph.
   </b>
   Prohibere nulla ratio periturum potest,
   <span>
    265
   </span>
   ubi qui mori constituit et debet mori.
      proin castitatis uindicem armemus manum.
   <span>
    261
   </span>
   <b>
    Nvt.
   </b>
   Solamen annis unicum fessis, era,
   <span>
    267
   </span>
   si tam proteruus incubat menti furor,
      contemne famam: fama uix uero fauet,
      peius merenti melior et peior bono.
   <span>
    270
   </span>
   temptemus animum tristem et intractabilem.
      meus iste labor est aggredi iuuenem ferum
      mentemque saeuam flectere immitis uiri.
   <b>
    Chorvs
   </b>
   Diua non miti generata ponto,
      quam uocat matrem geminus Cupido:
   <span>
    275
   </span>
   impotens flammis simul et sagittis
      iste lasciuus puer et renidens
      tela quam certo moderatur arcu!
      [labitur totas furor in medullas
      igne furtiuo populante uenas.]
   <span>
    280
   </span>
   non habet latam data plaga frontem,
      sed uorat tectas penitus medullas.
      nulla pax isti puero: per orbem
      spargit effusas agilis sagittas;
      quaeque nascentem uidet ora solem,
   <span>
    285
   </span>
   quaeque ad Hesperias iacet ora metas,
      si qua feruenti subiecta cancro est,
      si qua Parrhasiae glacialis ursae
      semper errantes patitur colonos,
      nouit hos aestus: iuuenum feroces
   <span>
    290
   </span>
   concitat flammas senibusque fessis
      rursus extinctos reuocat calores,
      uirginum ignoto ferit igne pectus--
      et iubet caelo superos relicto
      uultibus falsis habitare terras.
   <span>
    295
   </span>
   Thessali Phoebus pecoris magister
      egit armentum positoque plectro
      impari tauros calamo uocauit.
      Induit formas quotiens minores
      ipse qui caelum nebulasque ducit!
   <span>
    300
   </span>
   candidas ales modo mouit alas,
      dulcior uocem moriente cygno;
      fronte nunc torua petulans iuuencus
      uirginum strauit sua terga ludo,
      perque fraternos, noua regna, fluctus
   <span>
    305
   </span>
   ungula lentos imitante remos
      pectore aduerso domuit profundum,
      pro sua uector timidus rapina.
      Arsit obscuri dea clara mundi
      nocte deserta nitidosque fratri
   <span>
    310
   </span>
   tradidit currus aliter regendos:
      ille nocturnas agitare bigas
      discit et gyro breuiore flecti,
      nec suum tempus tenuere noctes
      et dies tardo remeauit ortu,
   <span>
    315
   </span>
   dum tremunt axes grauiore curru.
               Natus Alcmena posuit pharetras
      et minax uasti spolium leonis,
      passus aptari digitis smaragdos
      et dari legem rudibus capillis;
   <span>
    320
   </span>
   crura distincto religauit auro,
      luteo plantas cohibente socco;
      et manu, clauam modo qua gerebat,
      fila deduxit properante fuso.
               Vidit Persis ditique ferax
   <span>
    325
   </span>
   Lydia harena
      deiecta feri terga leonis
      umerisque, quibus sederat alti
               regia caeli,
      tenuem Tyrio stamine pallam.
               Sacer est ignis (credite laesis)
   <span>
    330
   </span>
   nimiumque potens:
      qua terra salo cingitur alto
      quaque per ipsum candida mundum
               sidera currunt,
      hac regna tenet puer immitis,
      spicula cuius sentit in imis
   <span>
    335
   </span>
   caerulus undis grex Nereidum
      flammamque nequit releuare mari.
      Ignes sentit genus aligerum;
      Venere instinctus suscipit audax
      grege pro toto bella iuuencus;
   <span>
    340
   </span>
   si coniugio timuere suo,
      poscunt timidi proelia cerui
      et mugitu dant concepti
               signa furoris;
      tunc uulnificos acuit dentes
   <span>
    346
   </span>
   aper et toto est spumeus ore:
      tunc silua gemit murmure saeuo.
   <span>
    350
   </span>
   Poeni quatiunt colla leones,
   <span>
    348
   </span>
   cum mouit amor;
      tunc uirgatas India tigres
   <span>
    345
   </span>
   decolor horret.
      amat insani belua ponti
   <span>
    351
   </span>
   Lucaeque boues: uindicat omnes
      natura sibi, nihil immune est,
      odiumque perit, cum iussit amor;
      ueteres cedunt ignibus irae.
   <span>
    355
   </span>
   quid plura canam? uincit saeuas
               cura nouercas.
               Altrix, profare quid feras; quonam in loco est
      regina? saeuis ecquis est flammis modus?
   <b>
    Nvtrix
   </b>
   Spes nulla tantum posse leniri malum,
   <span>
    360
   </span>
   finisque flammis nullus insanis erit.
      torretur aestu tacito et inclusus quoque,
      quamuis tegatur, proditur uultu furor;
      erumpit oculis ignis et lassae genae
      lucem recusant; nil idem dubiae placet,
   <span>
    365
   </span>
   artusque uarie iactat incertus dolor:
      nunc ut soluto labitur marcens gradu
      et uix labante sustinet collo caput,
      nunc se quieti reddit et, somni immemor,
      noctem querelis ducit; attolli iubet
   <span>
    370
   </span>
   iterumque poni corpus et solui comas
      rursusque fingi: semper impatiens sui
      mutatur habitus. nulla iam Cereris subit
      cura aut salutis; uadit incerto pede,
      iam uiribus defecta: non idem uigor,
   <span>
    375
   </span>
   non ora tinguens nitida purpureus rubor;
      [populatur artus cura, iam gressus tremunt,
      tenerque nitidi corporis cecidit decor.]
      et qui ferebant signa Phoebeae facis
      oculi nihil gentile nec patrium micant.
   <span>
    380
   </span>
   lacrimae cadunt per ora et assiduo genae
      rore irrigantur, qualiter Tauri iugis
      tepido madescunt imbre percussae niues.
               Sed en, patescunt regiae fastigia:
      reclinis ipsa sedis auratae toro
   <span>
    385
   </span>
   solitos amictus mente non sana abnuit.
   <b>
    Phaedra
   </b>
   Remouete, famulae, purpura atque auro inlitas
      uestes, procul sit muricis Tyrii rubor,
      quae fila ramis ultimi Seres legunt:
      breuis expeditos zona constringat sinus,
   <span>
    390
   </span>
   ceruix monili uacua, nec niueus lapis
      deducat auris, Indici donum maris;
      odore crinis sparsus Assyrio uacet.
      sic temere iactae colla perfundant comae
      umerosque summos, cursibus motae citis
   <span>
    395
   </span>
   uentos sequantur. laeua se pharetrae dabit,
      hastile uibret dextra Thessalicum manus:
      [talis seueri mater Hippolyti fuit.]
      qualis relictis frigidi Ponti plagis
      egit cateruas Atticum pulsans solum
   <span>
    400
   </span>
   Tanaitis aut Maeotis et nodo comas
      coegit emisitque, lunata latus
      protecta pelta, talis in siluas ferar.
   <b>
    Cho.
   </b>
   Sepone questus: non leuat miseros dolor;
      agreste placa uirginis numen deae.
   <span>
    405
   </span>
   <b>
    Nvt.
   </b>
   Regina nemorum, sola quae montes colis
      et una solis montibus coleris dea,
      conuerte tristes ominum in melius minas.
      o magna siluas inter et lucos dea,
      clarumque caeli sidus et noctis decus,
   <span>
    410
   </span>
   cuius relucet mundus alterna uice,
      Hecate triformis, en ades coeptis fauens.
      animum rigentem tristis Hippolyti doma:
      det facilis aures; mitiga pectus ferum:
      amare discat, mutuos ignes ferat.
   <span>
    415
   </span>
   innecte mentem: toruus auersus ferox
      in iura Veneris redeat. huc uires tuas
      intende: sic te lucidi uultus ferant
      et nube rupta cornibus puris eas,
      sic te regentem frena nocturni aetheris
   <span>
    420
   </span>
   detrahere numquam Thessali cantus queant
      nullusque de te gloriam pastor ferat.
               Ades inuocata, iam faue uotis, dea:
      ipsum intuor sollemne uenerantem sacrum
      nullo latus comitante--quid dubitas? dedit
   <span>
    425
   </span>
   tempus locumque casus: utendum artibus.
      trepidamus? haud est facile mandatum scelus
      audere, uerum iusta qui reges timet
      deponat, omne pellat ex animo decus:
      malus est minister regii imperii pudor.
   <span>
    430
   </span>
   <b>
    Hippolytvs
   </b>
   Quid huc seniles fessa moliris gradus,
      o fida nutrix, turbidam frontem gerens
      et maesta uultu? sospes est certe parens
      sospesque Phaedra stirpis et geminae iugum?
   <b>
    Nvt.
   </b>
   Metus remitte, prospero regnum in statu est
   <span>
    435
   </span>
   domusque florens sorte felici uiget.
      sed tu beatis mitior rebus ueni:
      namque anxiam me cura sollicitat tui,
      quod te ipse poenis grauibus infestus domas.
      quem fata cogunt, ille cum uenia est miser;
   <span>
    440
   </span>
   at si quis ultro se malis offert uolens
      seque ipse torquet, perdere est dignus bona
      quis nescit uti. potius annorum memor
      mentem relaxa: noctibus festis facem
      attolle, curas Bacchus exoneret graues;
   <span>
    445
   </span>
   aetate fruere: mobili cursu fugit.
      nunc facile pectus, grata nunc iuueni Venus:
      exultet animus. cur toro uiduo iaces?
      tristem iuuentam solue; nunc cursus rape,
      effunde habenas, optimos uitae dies
   <span>
    450
   </span>
   effluere prohibe. propria descripsit deus
      officia et aeuum per suos ducit gradus:
      laetitia iuuenem, frons decet tristis senem.
      Quid te coerces et necas rectam indolem?
      seges illa magnum fenus agricolae dabit
   <span>
    455
   </span>
   quaecumque laetis tenera luxuriat satis,
      arborque celso uertice euincet nemus
      quam non maligna caedit aut resecat manus:
      ingenia melius recta se in laudes ferunt,
      si nobilem animum uegeta libertas alit.
   <span>
    460
   </span>
   truculentus et siluester ac uitae inscius
      tristem iuuentam Venere deserta coles?
      hoc esse munus credis indictum uiris,
      ut dura tolerent, cursibus domitent equos
      et saeua bella Marte sanguineo gerant?
   <span>
    465
   </span>
   Prouidit ille maximus mundi parens,
      cum tam rapaces cerneret Fati manus,
      ut damna semper subole repararet noua.
      excedat agedum rebus humanis Venus,
      quae supplet ac restituit exhaustum genus:
   <span>
    470
   </span>
   orbis iacebit squalido turpis situ,
      uacuum sine ullis piscibus stabit mare,
      alesque caelo derit et siluis fera,
      solis et aer peruius uentis erit.
      quam uaria leti genera mortalem trahunt
   <span>
    475
   </span>
   carpuntque turbam, pontus et ferrum et doli!
      sed fata credas desse: sic atram Styga
      iam petimus ultro. caelibem uitam probet
      sterilis iuuentus: hoc erit, quidquid uides,
      unius aeui turba et in semet ruet.
   <span>
    480
   </span>
   proinde uitae sequere naturam ducem:
      urbem frequenta, ciuium coetus cole.
   <b>
    Hi.
   </b>
   Non alia magis est libera et uitio carens
      ritusque melius uita quae priscos colat,
      quam quae relictis moenibus siluas amat.
   <span>
    485
   </span>
   non illum auarae mentis inflammat furor
      qui se dicauit montium insontem iugis,
      non aura populi et uulgus infidum bonis,
      non pestilens inuidia, non fragilis fauor;
      non ille regno seruit aut regno imminens
   <span>
    490
   </span>
   uanos honores sequitur aut fluxas opes,
      spei metusque liber, haud illum niger
      edaxque liuor dente degeneri petit;
      nec scelera populos inter atque urbes sata
      nouit nec omnes conscius strepitus pauet
   <span>
    495
   </span>
   aut uerba fingit; mille non quaerit tegi
      diues columnis nec trabes multo insolens
      suffigit auro; non cruor largus pias
      inundat aras, fruge nec sparsi sacra
      centena niuei colla summittunt boues:
   <span>
    500
   </span>
   sed rure uacuo potitur et aperto aethere
      innocuus errat. callidas tantum feris
      struxisse fraudes nouit et fessus graui
      labore niueo corpus Iliso fouet;
      nunc ille ripam celeris Alphei legit,
   <span>
    505
   </span>
   nunc nemoris alti densa metatur loca,
      ubi Lerna puro gelida perlucet uado,
      solesque uitat. hinc aues querulae fremunt
      ramique uentis lene percussi tremunt
               *
   <span>
    509a
   </span>
   ueteresque fagi. iuuat &lt;et&gt; aut amnis uagi
      pressisse ripas, caespite aut nudo leues
      duxisse somnos, siue fons largus citas
      defundit undas, siue per flores nouos
      fugiente dulcis murmurat riuo sonus.
      excussa siluis poma compescunt famem
   <span>
    515
   </span>
   et fraga paruis uulsa dumetis cibos
      faciles ministrant. regios luxus procul
      est impetus fugisse: sollicito bibunt
      auro superbi; quam iuuat nuda manu
      captasse fontem! certior somnus premit
   <span>
    520
   </span>
   secura duro membra laxantem toro.
      non in recessu furta et obscuro improbus
      quaerit cubili seque multiplici timens
      domo recondit: aethera ac lucem petit
      et teste caelo uiuit. Hoc equidem reor
   <span>
    525
   </span>
   uixisse ritu prima quos mixtos deis
      profudit aetas. nullus his auri fuit
      caecus cupido, nullus in campo sacer
      diuisit agros arbiter populis lapis;
      nondum secabant credulae pontum rates:
   <span>
    530
   </span>
   sua quisque norat maria; non uasto aggere
      crebraque turre cinxerant urbes latus;
      non arma saeua miles aptabat manu
      nec torta clausas fregerat saxo graui
      ballista portas, iussa nec dominum pati
   <span>
    535
   </span>
   iuncto ferebat terra seruitium boue:
      sed arua per se feta poscentes nihil
      pauere gentes, silua natiuas opes
      et opaca dederant antra natiuas domos.
               Rupere foedus impius lucri furor
   <span>
    540
   </span>
   et ira praeceps quaeque succensas agit
      libido mentes; uenit imperii sitis
      cruenta, factus praeda maiori minor:
      pro iure uires esse. tum primum manu
      bellare nuda saxaque et ramos rudes
   <span>
    545
   </span>
   uertere in arma: non erat gracili leuis
      armata ferro cornus aut longo latus
      mucrone cingens ensis aut crista procul
      galeae micantes: tela faciebat dolor.
      inuenit artes bellicus Mauors nouas
   <span>
    550
   </span>
   et mille formas mortis. hinc terras cruor
      infecit omnis fusus et rubuit mare.
      tum scelera dempto fine per cunctas domos
      iere, nullum caruit exemplo nefas:
      a fratre frater, dextera gnati parens
   <span>
    555
   </span>
   cecidit, maritus coniugis ferro iacet
      perimuntque fetus impiae matres suos;
      taceo nouercas: mitius nil est feris.
               Sed dux malorum femina: haec scelerum artifex
      obsedit animos, huius incestae stupris
   <span>
    560
   </span>
   fumant tot urbes, bella tot gentes gerunt
      et uersa ab imo regna tot populos premunt.
      sileantur aliae: sola coniunx Aegei,
      Medea, reddet feminas dirum genus.
   <b>
    Nvt.
   </b>
   Cur omnium fit culpa paucarum scelus?
   <span>
    565
   </span>
   <b>
    Hi.
   </b>
   Detestor omnis, horreo fugio execror.
      sit ratio, sit natura, sit dirus furor:
      odisse placuit. ignibus iunges aquas
      et amica ratibus ante promittet uada
      incerta Syrtis, ante ab extremo sinu
   <span>
    570
   </span>
   Hesperia Tethys lucidum attollet diem
      et ora dammis blanda praebebunt lupi,
      quam uictus animum feminae mitem geram.
   <b>
    Nvt.
   </b>
   Saepe obstinatis induit frenos Amor
      et odia mutat. regna materna aspice:
   <span>
    575
   </span>
   illae feroces sentiunt Veneris iugum;
      testaris istud unicus gentis puer.
   <b>
    Hi.
   </b>
   Solamen unum matris amissae fero,
      odisse quod iam feminas omnis licet.
   <b>
    Nvt.
   </b>
   Vt dura cautes undique intractabilis
   <span>
    580
   </span>
   resistit undis et lacessentes aquas
      longe remittit, uerba sic spernit mea.
               Sed Phaedra praeceps graditur, impatiens morae.
      quo se dabit fortuna? quo uerget furor?
      terrae repente corpus exanimum accidit
   <span>
    585
   </span>
   et ora morti similis obduxit color.
      attolle uultus, dimoue uocis moras:
      tuus en, alumna, temet Hippolytus tenet.
   <b>
    Phaedra
   </b>
   Quis me dolori reddit atque aestus graues
      reponit animo? quam bene excideram mihi!
   <span>
    590
   </span>
   <b>
    Hi.
   </b>
   Cur dulce munus redditae lucis fugis?
   <b>
    Ph.
   </b>
   Aude, anime, tempta, perage mandatum tuum.
      intrepida constent uerba: qui timide rogat
      docet negare. magna pars sceleris mei
      olim peracta est; serus est nobis pudor:
   <span>
    595
   </span>
   admouimus nefanda. si coepta exequor,
      forsan iugali crimen abscondam face:
      honesta quaedam scelera successus facit.
      en, incipe, anime!--Commodes paulum, precor,
      secretus aures. si quis est abeat comes.
   <span>
    600
   </span>
   <b>
    Hi.
   </b>
   En locus ab omni liber arbitrio uacat.
   <b>
    Ph.
   </b>
   Sed ora coeptis transitum uerbis negant;
      uis magna uocem mittit et maior tenet.
      uos testor omnis, caelites, hoc quod uolo
      me nolle.
   <span>
    605
   </span>
   <b>
    Hi.
   </b>
   Animusne cupiens aliquid effari nequit?
   <b>
    Ph.
   </b>
   Curae leues locuntur, ingentes stupent.
   <b>
    Hi.
   </b>
   Committe curas auribus, mater, meis.
   <b>
    Ph.
   </b>
   Matris superbum est nomen et nimium potens:
      nostros humilius nomen affectus decet;
   <span>
    610
   </span>
   me uel sororem, Hippolyte, uel famulam uoca,
      famulamque potius: omne seruitium feram.
      non me per altas ire si iubeas niues
      pigeat gelatis ingredi Pindi iugis;
      non, si per ignes ire et infesta agmina,
   <span>
    615
   </span>
   cuncter paratis ensibus pectus dare.
      mandata recipe sceptra, me famulam accipe:
      [te imperia regere, me decet iussa exequi]
      muliebre non est regna tutari urbium.
      tu qui iuuentae flore primaeuo uiges,
   <span>
    620
   </span>
   ciues paterno fortis imperio rege;
      sinu receptam supplicem ac seruam tege:
      miserere uiduae.
   <b>
    Hi.
   </b>
   Summus hoc omen deus
      auertat. aderit sospes actutum parens.
   <b>
    Ph.
   </b>
   Regni tenacis dominus et tacitae Stygis
   <span>
    625
   </span>
   nullam relictos fecit ad superos uiam:
      thalami remittet ille raptorem sui?
      nisi forte amori placidus et Pluton sedet.
   <b>
    Hi.
   </b>
   Illum quidem aequi caelites reducem dabunt.
      sed dum tenebit uota in incerto deus,
   <span>
    630
   </span>
   pietate caros debita fratres colam,
      et te merebor esse ne uiduam putes
      ac tibi parentis ipse supplebo locum.
   <b>
    Ph.
   </b>
   O spes amantum credula, o fallax Amor!
      satisne dixi?--precibus admotis agam.
   <span>
    635
   </span>
   Miserere, pauidae mentis exaudi preces--
      libet loqui pigetque.
   <b>
    Hi.
   </b>
   Quodnam istud malum est?
   <b>
    Ph.
   </b>
   Quod in nouercam cadere uix credas malum.
   <b>
    Hi.
   </b>
   Ambigua uoce uerba perplexa iacis:
      effare aperte.
   <b>
    Ph.
   </b>
   Pectus insanum uapor
   <span>
    640
   </span>
   amorque torret. intimis saeuit ferus
      [penitus medullas atque per uenas meat]
      uisceribus ignis mersus et uenas latens
      ut agilis altas flamma percurrit trabes.
   <b>
    Hi.
   </b>
   Amore nempe Thesei casto furis?
   <span>
    645
   </span>
   <b>
    Ph.
   </b>
   Hippolyte, sic est: Thesei uultus amo
      illos priores, quos tulit quondam puer,
      cum prima puras barba signaret genas
      monstrique caecam Gnosii uidit domum
      et longa curua fila collegit uia.
   <span>
    650
   </span>
   quis tum ille fulsit! presserant uittae comam
      et ora flauus tenera tinguebat pudor;
      inerant lacertis mollibus fortes tori,
      tuaeque Phoebes uultus aut Phoebi mei,
      tuusue potius--talis, en talis fuit
   <span>
    655
   </span>
   cum placuit hosti, sic tulit celsum caput.
      in te magis refulget incomptus decor:
      est genitor in te totus et toruae tamen
      pars aliqua matris miscet ex aequo decus:
      in ore Graio Scythicus apparet rigor.
   <span>
    660
   </span>
   si cum parente Creticum intrasses fretum,
      tibi fila potius nostra neuisset soror.
      Te te, soror, quacumque siderei poli
      in parte fulges, inuoco ad causam parem:
      domus sorores una corripuit duas,
   <span>
    665
   </span>
   te genitor, at me gnatus.--en supplex iacet
      adlapsa genibus regiae proles domus.
      respersa nulla labe et intacta, innocens
      tibi mutor uni. certa descendi ad preces:
      finem hic dolori faciet aut uitae dies.
   <span>
    670
   </span>
   miserere amantis.--
   <b>
    Hi.
   </b>
   Magne regnator deum,
      tam lentus audis scelera? tam lentus uides?
      et quando saeua fulmen emittes manu,
      si nunc serenum est? omnis impulsus ruat
      aether et atris nubibus condat diem,
   <span>
    675
   </span>
   ac uersa retro sidera obliquos agant
      retorta cursus. tuque, sidereum caput,
      radiate Titan, tu nefas stirpis tuae
      speculare? lucem merge et in tenebras fuge.
      cur dextra, diuum rector atque hominum, uacat
   <span>
    680
   </span>
   tua, nec trisulca mundus ardescit face?
      in me tona, me fige, me uelox cremet
      transactus ignis: sum nocens, merui mori:
      placui nouercae. dignus en stupris ego?
      scelerique tanto uisus ego solus tibi
   <span>
    685
   </span>
   materia facilis? hoc meus meruit rigor?
      o scelere uincens omne femineum genus,
      o maius ausa matre monstrifera malum
      genetrice peior! illa se tantum stupro
      contaminauit, et tamen tacitum diu
   <span>
    690
   </span>
   crimen biformi partus exhibuit nota,
      scelusque matris arguit uultu truci
      ambiguus infans--ille te uenter tulit.
      o ter quaterque prospero fato dati
      quos hausit et peremit et leto dedit
   <span>
    695
   </span>
   odium dolusque--genitor, inuideo tibi:
      Colchide nouerca maius hoc, maius malum est.
   <b>
    Ph.
   </b>
   Et ipsa nostrae fata cognosco domus:
      fugienda petimus; sed mei non sum potens.
      te uel per ignes, per mare insanum sequar
   <span>
    700
   </span>
   rupesque et amnes, unda quos torrens rapit;
      quacumque gressus tuleris hac amens agar--
      iterum, superbe, genibus aduoluor tuis.
   <b>
    Hi.
   </b>
   Procul impudicos corpore a casto amoue
      tactus--quid hoc est? etiam in amplexus ruit?
   <span>
    705
   </span>
   stringatur ensis, merita supplicia exigat.
      en impudicum crine contorto caput
      laeua reflexi: iustior numquam focis
      datus tuis est sanguis, arquitenens dea.
   <b>
    Ph.
   </b>
   Hippolyte, nunc me compotem uoti facis;
   <span>
    710
   </span>
   sanas furentem. maius hoc uoto meo est,
      saluo ut pudore manibus immoriar tuis.
   <b>
    Hi.
   </b>
   Abscede, uiue, ne quid exores, et hic
      contactus ensis deserat castum latus.
      quis eluet me Tanais aut quae barbaris
   <span>
    715
   </span>
   Maeotis undis Pontico incumbens mari?
      non ipse toto magnus Oceano pater
      tantum expiarit sceleris. o siluae, o ferae!
   <b>
    Nvt.
   </b>
   Deprensa culpa est. anime, quid segnis stupes?
      regeramus ipsi crimen atque ultro impiam
   <span>
    720
   </span>
   Venerem arguamus: scelere uelandum est scelus;
      tutissimum est inferre, cum timeas, gradum.
      ausae priores simus an passae nefas,
      secreta cum sit culpa, quis testis sciet?
               Adeste, Athenae! fida famulorum manus,
   <span>
    725
   </span>
   fer opem! nefandi raptor Hippolytus stupri
      instat premitque, mortis intentat metum,
      ferro pudicam terret--en praeceps abit
      ensemque trepida liquit attonitus fuga.
      pignus tenemus sceleris. hanc maestam prius
   <span>
    730
   </span>
   recreate. crinis tractus et lacerae comae
      ut sunt remaneant, facinoris tanti notae.
      perferte in urbem!--Recipe iam sensus, era.
      quid te ipsa lacerans omnium aspectus fugis?
      mens impudicam facere, non casus, solet.
   <span>
    735
   </span>
   <b>
    Chorvs
   </b>
   Fugit insanae similis procellae,
      ocior nubes glomerante Coro,
      ocior cursum rapiente flamma,
      stella cum uentis agitata longos
               porrigit ignes.
   <span>
    740
   </span>
   Conferat tecum decus omne priscum
      fama miratrix senioris aeui:
      pulcrior tanto tua forma lucet,
      clarior quanto micat orbe pleno
      cum suos ignes coeunte cornu
   <span>
    745
   </span>
   iunxit et curru properante pernox
      exerit uultus rubicunda Phoebe
      nec tenent stellae faciem minores;
      talis est, primas referens tenebras,
      nuntius noctis, modo lotus undis
   <span>
    750
   </span>
   Hesperus, pulsis iterum tenebris
               Lucifer idem.
      Et tu, thyrsigera Liber ab India,
      intonsa iuuenis perpetuum coma,
      tigres pampinea cuspide temperans
   <span>
    755
   </span>
   ac mitra cohibens cornigerum caput,
      non uinces rigidas Hippolyti comas.
      ne uultus nimium suspicias tuos:
      omnis per populos fabula distulit,
      Phaedrae quem Bromio praetulerit soror.
   <span>
    760
   </span>
   Anceps forma bonum mortalibus,
      exigui donum breue temporis,
      ut uelox celeri pede laberis!
      non sic prata nouo uere decentia
      aestatis calidae despoliat uapor
   <span>
    765
   </span>
   (saeuit solstitio cum medius dies
      et noctes breuibus praecipitat rotis),
      languescunt folio lilia pallido
      et gratae capiti deficiunt rosae,
      ut fulgor teneris qui radiat genis
   <span>
    770
   </span>
   momento rapitur nullaque non dies
      formosi spolium corporis abstulit.
      res est forma fugax: quis sapiens bono
      confidat fragili? dum licet, utere.
      tempus te tacitum subruit, horaque
   <span>
    775
   </span>
   semper praeterita deterior subit.
               Quid deserta petis? tutior auiis
      non est forma locis: te nemore abdito,
      cum Titan medium constituit diem,
      cingent, turba licens, Naides improbae,
   <span>
    780
   </span>
   formosos solitae claudere fontibus,
      et somnis facient insidias tuis
               lasciuae nemorum deae
               montiuagiue Panes.
      Aut te stellifero despiciens polo
   <span>
    785
   </span>
   sidus post ueteres Arcadas editum
      currus non poterit flectere candidos.
      en nuper rubuit, nullaque lucidis
      nubes sordidior uultibus obstitit;
      at nos solliciti numine turbido,
   <span>
    790
   </span>
   tractam Thessalicis carminibus rati,
      tinnitus dedimus: tu fueras labor
      et tu causa morae, te dea noctium
      dum spectat celeres sustinuit uias.
               Vexent hanc faciem frigora parcius,
   <span>
    795
   </span>
   haec solem facies rarius appetat:
      lucebit Pario marmore clarius.
      quam grata est facies torua uiriliter
      et pondus ueteris triste supercili!
      Phoebo colla licet splendida compares:
   <span>
    800
   </span>
   illum caesaries nescia colligi
      perfundens umeros ornat et integit;
      te frons hirta decet, te breuior coma
      nulla lege iacens; tu licet asperos
      pugnacesque deos uiribus audeas
   <span>
    805
   </span>
   et uasti spatio uincere corporis:
      aequas Herculeos nam iuuenis toros,
      Martis belligeri pectore latior.
      si dorso libeat cornipedis uehi,
      frenis Castorea mobilior manu
   <span>
    810
   </span>
   Spartanum poteris flectere Cyllaron.
      Ammentum digitis tende prioribus
      et totis iaculum derige uiribus:
      tam longe, dociles spicula figere,
      non mittent gracilem Cretes harundinem.
   <span>
    815
   </span>
   aut si tela modo spargere Parthico
      in caelum placeat, nulla sine alite
      descendent, tepido uiscere condita
      praedam de mediis nubibus afferent.
               Raris forma uiris (saecula perspice)
   <span>
    820
   </span>
   impunita fuit. te melior deus
      tutum praetereat formaque nobilis
      deformis senii monstret imaginem.
               Quid sinat inausum feminae praeceps furor?
      nefanda iuueni crimina insonti apparat.
   <span>
    825
   </span>
   en scelera! quaerit crine lacerato fidem,
      decus omne turbat capitis, umectat genas:
      instruitur omni fraude feminea dolus.
               Sed iste quisnam est regium in uultu decus
      gerens et alto uertice attollens caput?
   <span>
    830
   </span>
   ut ora iuueni paria Pittheo gerit,
      ni languido pallore canderent genae
      staretque recta squalor incultus coma!
      en ipse Theseus redditus terris adest.
   <b>
    Thesevs
   </b>
   Tandem profugi noctis aeternae plagam
   <span>
    835
   </span>
   uastoque manes carcere umbrantem polum,
      et uix cupitum sufferunt oculi diem.
      iam quarta Eleusin dona Triptolemi secat
      paremque totiens libra composuit diem,
      ambiguus ut me sortis ignotae labor
   <span>
    840
   </span>
   detinuit inter mortis et uitae mala.
      pars una uitae mansit extincto mihi,
      sensus malorum; finis Alcides fuit,
      qui cum reuulsum Tartaro abstraheret canem,
      me quoque supernas pariter ad sedes tulit.
   <span>
    845
   </span>
   sed fessa uirtus robore antiquo caret
      trepidantque gressus. heu, labor quantus fuit
      Phlegethonte ab imo petere longinquum aethera
      pariterque mortem fugere et Alciden sequi.
               Quis fremitus aures flebilis pepulit meas?
   <span>
    850
   </span>
   expromat aliquis. luctus et lacrimae et dolor,
      in limine ipso maesta lamentatio?
      hospitia digna prorsus inferno hospite.
   <b>
    Nvtrix
   </b>
   Tenet obstinatum Phaedra consilium necis
      fletusque nostros spernit ac morti imminet.
   <span>
    855
   </span>
   <b>
    Th.
   </b>
   Quae causa leti? reduce cur moritur uiro?
   <b>
    Nvt.
   </b>
   Haec ipsa letum causa maturum attulit.
   <b>
    Th.
   </b>
   Perplexa magnum uerba nescioquid tegunt.
      effare aperte, quis grauet mentem dolor.
   <b>
    Nvt.
   </b>
   Haut pandit ulli; maesta secretum occulit
   <span>
    860
   </span>
   statuitque secum ferre quo moritur malum.
      iam perge, quaeso, perge: properato est opus.
   <b>
    Th.
   </b>
   Reserate clausos regii postes laris.
               O socia thalami, sicine aduentum uiri
      et expetiti coniugis uultum excipis?
   <span>
    865
   </span>
   quin ense uiduas dexteram atque animum mihi
      restituis et te quidquid e uita fugat
      expromis?
   <b>
    Ph.
   </b>
   Eheu, per tui sceptrum imperi,
      magnanime Theseu, perque natorum indolem
      tuosque reditus perque iam cineres meos,
   <span>
    870
   </span>
   permitte mortem.
   <b>
    Th.
   </b>
   Causa quae cogit mori?
   <b>
    Ph.
   </b>
   Si causa leti dicitur, fructus perit.
   <b>
    Th.
   </b>
   Nemo istud alius, me quidem excepto, audiet.
   <b>
    Ph.
   </b>
   Aures pudica coniugis solas timet.
   <b>
    Th.
   </b>
   Effare: fido pectore arcana occulam.
   <span>
    875
   </span>
   <b>
    Ph.
   </b>
   Alium silere quod uoles, primus sile.
   <b>
    Th.
   </b>
   Leti facultas nulla continget tibi.
   <b>
    Ph.
   </b>
   Mori uolenti desse mors numquam potest.
   <b>
    Th.
   </b>
   Quod sit luendum morte delictum indica.
   <b>
    Ph.
   </b>
   Quod uiuo.
   <b>
    Th.
   </b>
   Lacrimae nonne te nostrae mouent?
   <span>
    880
   </span>
   <b>
    Ph.
   </b>
   Mors optima est perire lacrimandum suis.
   <b>
    Th.
   </b>
   Silere pergit.--uerbere ac uinclis anus
      altrixque prodet quidquid haec fari abnuit.
      Vincite ferro. uerberum uis extrahat
      secreta mentis.
   <b>
    Ph.
   </b>
   Ipsa iam fabor, mane.
   <span>
    885
   </span>
   <b>
    Th.
   </b>
   Quidnam ora maesta auertis et lacrimas genis
      subito coortas ueste praetenta optegis?
   <b>
    Ph.
   </b>
   Te te, creator caelitum, testem inuoco,
      et te, coruscum lucis aetheriae iubar,
      ex cuius ortu nostra dependet domus:
   <span>
    890
   </span>
   temptata precibus restiti; ferro ac minis
      non cessit animus: uim tamen corpus tulit.
      labem hanc pudoris eluet noster cruor.
   <b>
    Th.
   </b>
   Quis, ede, nostri decoris euersor fuit?
   <b>
    Ph.
   </b>
   Quem rere minime.
   <b>
    Th.
   </b>
   Quis sit audire expeto.
   <span>
    895
   </span>
   <b>
    Ph.
   </b>
   Hic dicet ensis, quem tumultu territus
      liquit stuprator ciuium accursum timens.
   <b>
    Th.
   </b>
   Quod facinus, heu me, cerno? quod monstrum intuor?
      regale patriis asperum signis ebur
      capulo refulget, gentis Actaeae decus.
   <span>
    900
   </span>
   sed ipse quonam euasit?
   <b>
    Ph.
   </b>
   Hi trepidum fuga
      uidere famuli concitum celeri pede.
   <b>
    Th.
   </b>
   Pro sancta Pietas, pro gubernator poli
      et qui secundum fluctibus regnum moues,
      unde ista uenit generis infandi lues?
   <span>
    905
   </span>
   hunc Graia tellus aluit an Taurus Scythes
      Colchusque Phasis? redit ad auctores genus
      stirpemque primam degener sanguis refert.
      est prorsus iste gentis armiferae furor,
      odisse Veneris foedera et castum diu
   <span>
    910
   </span>
   uulgare populis corpus. o taetrum genus
      nullaque uictum lege melioris soli!
      ferae quoque ipsae Veneris euitant nefas,
      generisque leges inscius seruat pudor.
               Vbi uultus ille et ficta maiestas uiri
   <span>
    915
   </span>
   atque habitus horrens, prisca et antiqua appetens,
      morumque senium triste et affectus graues?
      o uita fallax, abditos sensus geris
      animisque pulcram turpibus faciem induis:
      pudor impudentem celat, audacem quies,
   <span>
    920
   </span>
   pietas nefandum; uera fallaces probant
      simulantque molles dura. siluarum incola
      ille efferatus castus intactus rudis,
      mihi te reseruas? a meo primum toro
      et scelere tanto placuit ordiri uirum?
   <span>
    925
   </span>
   iam iam superno numini grates ago,
      quod icta nostra cecidit Antiope manu,
      quod non ad antra Stygia descendens tibi
      matrem reliqui. Profugus ignotas procul
      percurre gentes: te licet terra ultimo
   <span>
    930
   </span>
   summota mundo dirimat Oceani plagis
      orbemque nostris pedibus obuersum colas,
      licet in recessu penitus extremo abditus
      horrifera celsi regna transieris poli
      hiemesque supra positus et canas niues
   <span>
    935
   </span>
   gelidi frementes liqueris Boreae minas
      post te furentes, sceleribus poenas dabis.
      profugum per omnis pertinax latebras premam:
      longinqua clausa abstrusa diuersa inuia
      emetiemur, nullus obstabit locus:
   <span>
    940
   </span>
   scis unde redeam. tela quo mitti haud queunt,
      huc uota mittam: genitor aequoreus dedit
      ut uota prono terna concipiam deo,
      et inuocata munus hoc sanxit Styge.
               En perage donum triste, regnator freti!
   <span>
    945
   </span>
   non cernat ultra lucidum Hippolytus diem
      adeatque manes iuuenis iratos patri.
      fer abominandam nunc opem gnato, parens:
      numquam supremum numinis munus tui
      consumeremus, magna ni premerent mala;
   <span>
    950
   </span>
   inter profunda Tartara et Ditem horridum
      et imminentes regis inferni minas,
      uoto peperci: redde nunc pactam fidem.--
      genitor, moraris? cur adhuc undae silent?
      nunc atra uentis nubila impellentibus
   <span>
    955
   </span>
   subtexe noctem, sidera et caelum eripe,
      effunde pontum, uulgus aequoreum cie
      fluctusque ab ipso tumidus Oceano uoca.
   <b>
    Chorvs
   </b>
   O magna parens, Natura, deum
      tuque igniferi rector Olympi,
   <span>
    960
   </span>
   qui sparsa cito sidera mundo
      cursusque uagos rapis astrorum
      celerique polos cardine uersas,
      cur tanta tibi cura perennes
      agitare uices aetheris alti,
   <span>
    965
   </span>
   ut nunc canae frigora brumae
               nudent siluas,
      nunc arbustis redeant umbrae,
      nunc aestiui colla leonis
      Cererem magno feruore coquant
   <span>
    970
   </span>
   uiresque suas temperet annus?
      sed cur idem qui tanta regis,
      sub quo uasti pondera mundi
      librata suos ducunt orbes,
      hominum nimium securus abes,
   <span>
    975
   </span>
   non sollicitus prodesse bonis,
               nocuisse malis?
               Res humanas ordine nullo
      Fortuna regit sparsitque manu
      munera caeca peiora fouens:
   <span>
    980
   </span>
   uincit sanctos dira libido,
      fraus sublimi regnat in aula;
      tradere turpi fasces populus
      gaudet, eosdem colit atque odit.
      tristis uirtus peruersa tulit
   <span>
    985
   </span>
   praemia recti:
      castos sequitur mala paupertas
      uitioque potens regnat adulter--
      o uane pudor falsumque decus!
               Sed quid citato nuntius portat gradu
      rigatque maestis lugubrem uultum genis?
   <span>
    990
   </span>
   <b>
    Nvntivs
   </b>
   O sors acerba et dura, famulatus grauis,
      cur me ad nefandi nuntium casus uocas?
   <b>
    Th.
   </b>
   Ne metue cladis fortiter fari asperas:
      non imparatum pectus aerumnis gero.
   <b>
    Nvn.
   </b>
   Vocem dolori lingua luctificam negat.
   <span>
    995
   </span>
   <b>
    Th.
   </b>
   Proloquere, quae sors aggrauet quassam domum.
   <b>
    Nvn.
   </b>
   Hippolytus, heu me, flebili leto occubat.
   <b>
    Th.
   </b>
   Gnatum parens obisse iam pridem scio:
      nunc raptor obiit. mortis effare ordinem.
   <b>
    Nvn.
   </b>
   Vt profugus urbem liquit infesto gradu
   <span>
    1000
   </span>
   celerem citatis passibus cursum explicans,
      celso sonipedes ocius subigit iugo
      et ora frenis domita substrictis ligat.
      tum multa secum effatus et patrium solum
      abominatus saepe genitorem ciet
   <span>
    1005
   </span>
   acerque habenis lora permissis quatit:
      cum subito uastum tonuit ex alto mare
      creuitque in astra. nullus inspirat salo
      uentus, quieti nulla pars caeli strepit
      placidumque pelagus propria tempestas agit.
   <span>
    1010
   </span>
   non tantus Auster Sicula disturbat freta
      nec tam furens Ionius exsurgit sinus
      regnante Coro, saxa cum fluctu tremunt
      et cana summum spuma Leucaten ferit.
      consurgit ingens pontus in uastum aggerem,
   <span>
    1015
   </span>
   [tumidumque monstro pelagus in terras ruit]
      nec ista ratibus tanta construitur lues:
      terris minatur; fluctus haud cursu leui
      prouoluitur; nescioquid onerato sinu
      grauis unda portat. quae nouum tellus caput
   <span>
    1020
   </span>
   ostendet astris? Cyclas exoritur noua?
      latuere rupes numine Epidauri dei
      et scelere petrae nobiles Scironides
      et quae duobus terra comprimitur fretis.
      Haec dum stupentes sequimur, en totum mare
   <span>
    1025
   </span>
   immugit, omnes undique scopuli adstrepunt;
      summum cacumen rorat expulso sale,
      spumat uomitque uicibus alternis aquas
      qualis per alta uehitur Oceani freta
      fluctum refundens ore physeter capax.
   <span>
    1030
   </span>
   inhorruit concussus undarum globus
      soluitque sese et litori inuexit malum
      maius timore, pontus in terras ruit
      suumque monstrum sequitur--os quassat tremor.
               Quis habitus ille corporis uasti fuit!
   <span>
    1035
   </span>
   caerulea taurus colla sublimis gerens
      erexit altam fronte uiridanti iubam;
      stant hispidae aures, orbibus uarius color,
      et quem feri dominator habuisset gregis
      et quem sub undis natus: hinc flammam uomunt
   <span>
    1040
   </span>
   oculi, hinc relucent caerula insignes nota;
      opima ceruix arduos tollit toros
      naresque hiulcis haustibus patulae fremunt;
      musco tenaci pectus ac palear uiret,
      longum rubenti spargitur fuco latus;
   <span>
    1045
   </span>
   tum pone tergus ultima in monstrum coit
      facies et ingens belua immensam trahit
      squamosa partem. talis extremo mari
      pistrix citatas sorbet aut frangit rates.
               Tremuere terrae, fugit attonitum pecus
   <span>
    1050
   </span>
   passim per agros, nec suos pastor sequi
      meminit iuuencos; omnis e saltu fera
      diffugit, omnis frigido exsanguis metu
      uenator horret. solus immunis metu
      Hippolytus artis continet frenis equos
   <span>
    1055
   </span>
   pauidosque notae uocis hortatu ciet.
      Est alta ad Argos collibus ruptis uia,
      uicina tangens spatia suppositi maris;
      hic se illa moles acuit atque iras parat.
      ut cepit animos seque praetemptans satis
   <span>
    1060
   </span>
   prolusit irae, praepeti cursu euolat,
      summam citato uix gradu tangens humum,
      et torua currus ante trepidantis stetit.
      contra feroci gnatus insurgens minax
      uultu nec ora mutat et magnum intonat:
   <span>
    1065
   </span>
   'haud frangit animum uanus hic terror meum:
      nam mihi paternus uincere est tauros labor.'
               Inobsequentes protinus frenis equi
      rapuere cursum iamque derrantes uia,
      quacumque rabidos pauidus euexit furor,
   <span>
    1070
   </span>
   hac ire pergunt seque per scopulos agunt.
      at ille, qualis turbido rector mari
      ratem retentat, ne det obliquum latus,
      et arte fluctum fallit, haud aliter citos
      currus gubernat: ora nunc pressis trahit
   <span>
    1075
   </span>
   constricta frenis, terga nunc torto frequens
      uerbere coercet. sequitur adsiduus comes,
      nunc aequa carpens spatia, nunc contra obuius
      oberrat, omni parte terrorem mouens.
      non licuit ultra fugere: nam toto obuius
   <span>
    1080
   </span>
   incurrit ore corniger ponti horridus.
      tum uero pauida sonipedes mente exciti
      imperia soluunt seque luctantur iugo
      eripere rectique in pedes iactant onus.
               Praeceps in ora fusus implicuit cadens
   <span>
    1085
   </span>
   laqueo tenaci corpus et quanto magis
      pugnat, sequaces hoc magis nodos ligat.
      sensere pecudes facinus--et curru leui,
      dominante nullo, qua timor iussit ruunt.
      talis per auras non suum agnoscens onus
   <span>
    1090
   </span>
   Solique falso creditum indignans diem
      Phaethonta currus deuium excussit polo.
      Late cruentat arua et inlisum caput
      scopulis resultat; auferunt dumi comas,
      et ora durus pulcra populatur lapis
   <span>
    1095
   </span>
   peritque multo uulnere infelix decor.
      moribunda celeres membra peruoluunt rotae;
      tandemque raptum truncus ambusta sude
      medium per inguen stipite ingesto tenet;
      [paulumque domino currus affixo stetit]
   <span>
    1100
   </span>
   haesere biiuges uulnere--et pariter moram
      dominumque rumpunt. inde semianimem secant
      uirgulta, acutis asperi uepres rubis
      omnisque ruscus corporis partem tulit.
               Errant per agros funebris famuli manus,
   <span>
    1105
   </span>
   per illa qua distractus Hippolytus loca
      longum cruenta tramitem signat nota,
      maestaeque domini membra uestigant canes.
      necdum dolentum sedulus potuit labor
      explere corpus--hocine est formae decus?
   <span>
    1110
   </span>
   qui modo paterni clarus imperii comes
      et certus heres siderum fulsit modo,
      passim ad supremos ille colligitur rogos
      et funeri confertur.
   <b>
    Th.
   </b>
   O nimium potens
      quanto parentes sanguinis uinclo tenes
   <span>
    1115
   </span>
   natura! quam te colimus inuiti quoque!
      occidere uolui noxium, amissum fleo.
   <b>
    Nvn.
   </b>
   Haud flere honeste quisque quod uoluit potest.
   <b>
    Th.
   </b>
   Equidem malorum maximum hunc cumulum reor,
      si abominanda casus optanda efficit.
   <span>
    1120
   </span>
   <b>
    Nvn.
   </b>
   Et si odia seruas, cur madent fletu genae?
   <b>
    Th.
   </b>
   Quod interemi, non quod amisi, fleo.
   <b>
    Chorvs
   </b>
   Quanti casus, heu, magna rotant!
      minor in paruis Fortuna furit
      leuiusque ferit leuiora deus;
   <span>
    1125
   </span>
   seruat placidos obscura quies
      praebetque senes casa securos.
               Admota aetheriis culmina sedibus
      Euros excipiunt, excipiunt Notos,
               insani Boreae minas
   <span>
    1130
   </span>
   imbriferumque Corum.
               Raros patitur fulminis ictus
               umida uallis:
      tremuit telo Iouis altisoni
      Caucasus ingens Phrygiumque nemus
   <span>
    1135
   </span>
   matris Cybeles: metuens caelo
      Iuppiter alto uicina petit;
      non capit umquam magnos motus
      humilis tecti plebeia domus.
               [circa regna tonat]
   <span>
    1140
   </span>
   Volat ambiguis mobilis alis
      hora, nec ulli praestat uelox
               Fortuna fidem:
      hic qui clari sidera mundi
      nitidumque diem * * * morte relicta
   <span>
    1145
   </span>
   luget maestos tristis reditus
      ipsoque magis flebile Auerno
      sedis patriae uidet hospitium.
               Pallas Actaeae ueneranda genti,
      quod tuus caelum superosque Theseus
   <span>
    1150
   </span>
   spectat et fugit Stygias paludes,
      casta nil debes patruo rapaci:
      constat inferno numerus tyranno.
               Quae uox ab altis flebilis tectis sonat
      strictoque uecors Phaedra quid ferro parat?
   <span>
    1155
   </span>
   <b>
    Thesevs
   </b>
   Quis te dolore percitam instigat furor?
      quid ensis iste quidue uociferatio
      planctusque supra corpus inuisum uolunt?
   <b>
    Phaedra
   </b>
   Me me, profundi saeue dominator freti,
      inuade et in me monstra caerulei maris
   <span>
    1160
   </span>
   emitte, quidquid intimo Tethys sinu
      extrema gestat, quidquid Oceanus uagis
      complexus undis ultimo fluctu tegit.
      O dure Theseu semper, o numquam tuis
      tuto reuerse: gnatus et genitor nece
   <span>
    1165
   </span>
   reditus tuos luere; peruertis domum
      amore semper coniugum aut odio nocens.
               Hippolyte, tales intuor uultus tuos
      talesque feci? membra quis saeuus Sinis
      aut quis Procrustes sparsit aut quis Cresius,
   <span>
    1170
   </span>
   Daedalea uasto claustra mugitu replens,
      taurus biformis ore cornigero ferox
      diuulsit? heu me, quo tuus fugit decor
      oculique nostrum sidus? exanimis iaces?
      ades parumper uerbaque exaudi mea.
   <span>
    1175
   </span>
   nil turpe loquimur: hac manu poenas tibi
      soluam et nefando pectori ferrum inseram,
      animaque Phaedram pariter ac scelere exuam.
      [et te per undas perque Tartareos lacus,
      per Styga, per amnes igneos amens sequar]
   <span>
    1180
   </span>
   placemus umbras: capitis exuuias cape
      laceraeque frontis accipe abscisam comam.
      non licuit animos iungere, at certe licet
      iunxisse fata. morere, si casta es, uiro;
      si incesta, amori. coniugis thalamos petam
   <span>
    1185
   </span>
   tanto impiatos facinore? hoc derat nefas,
      ut uindicato sancta fruereris toro.
      o mors amoris una sedamen mali,
      o mors pudoris maximum laesi decus,
      confugimus ad te: pande placatos sinus.
   <span>
    1190
   </span>
   Audite, Athenae, tuque, funesta pater
      peior nouerca: falsa memoraui et nefas,
      quod ipsa demens pectore insano hauseram,
      mentita finxi. uana punisti pater,
      iuuenisque castus crimine incesto iacet,
   <span>
    1195
   </span>
   pudicus, insons--recipe iam mores tuos.
      mucrone pectus impium iusto patet
      cruorque sancto soluit inferias uiro.
   <b>
    Th.
   </b>
   Quid facere rapto debeas gnato parens,
      disce a nouerca: condere Acherontis plagis.
   <span>
    1200
   </span>
   Pallidi fauces Auerni uosque, Taenarii specus,
      unda miseris grata Lethes uosque, torpentes lacus,
      impium rapite atque mersum premite perpetuis malis.
      nunc adeste, saeua ponti monstra, nunc uasti maris,
      ultimo quodcumque Proteus aequorum abscondit sinu,
   <span>
    1205
   </span>
   meque ouantem scelere tanto rapite in altos gurgites.
      Tuque semper, genitor, irae facilis assensor meae:
      morte facili dignus haud sum qui noua natum nece
      segregem sparsi per agros quique, dum falsum nefas
      exsequor uindex seuerus, incidi in uerum scelus.
   <span>
    1210
   </span>
   sidera et manes et undas scelere compleui meo:
      amplius sors nulla restat; regna me norunt tria.
               In hoc redimus? patuit ad caelum uia,
      bina ut uiderem funera et geminam necem,
      caelebs et orbus funebres una face
   <span>
    1215
   </span>
   ut concremarem prolis ac thalami rogos?
      donator atrae lucis, Alcide, tuum
      Diti remitte munus; ereptos mihi
      restitue manes.--impius frustra inuoco
      mortem relictam: crudus et leti artifex,
   <span>
    1220
   </span>
   exitia machinatus insolita effera,
      nunc tibimet ipse iusta supplicia irroga.
      pinus coacto uertice attingens humum
      caelo remissum findat in geminas trabes,
      mittarue praeceps saxa per Scironia?
   <span>
    1225
   </span>
   grauiora uidi, quae pati clausos iubet
      Phlegethon nocentes igneo cingens uado.
      quae poena memet maneat et sedes, scio:
      umbrae nocentes, cedite et ceruicibus
      his, his repositum degrauet fessas manus
   <span>
    1230
   </span>
   saxum, seni perennis Aeolio labor;
      me ludat amnis ora uicina alluens;
      uultur relicto transuolet Tityo ferus
      meumque poenae semper accrescat iecur;
      et tu mei requiesce Pirithoi pater:
   <span>
    1235
   </span>
   haec incitatis membra turbinibus ferat
      nusquam resistens orbe reuoluto rota.
      Dehisce tellus, recipe me dirum chaos,
      recipe, haec ad umbras iustior nobis uia est:
      gnatum sequor--ne metue qui manes regis:
   <span>
    1240
   </span>
   casti uenimus; recipe me aeterna domo
      non exiturum.--non mouent diuos preces;
      at, si rogarem scelera, quam proni forent!
   <b>
    Cho.
   </b>
   Theseu, querelis tempus aeternum manet:
      nunc iusta nato solue et absconde ocius
   <span>
    1245
   </span>
   dispersa foede membra laniatu effero.
   <b>
    Th.
   </b>
   Huc, huc, reliquias uehite cari corporis
      pondusque et artus temere congestos date.
      Hippolytus hic est? crimen agnosco meum:
      ego te peremi; neu nocens tantum semel
   <span>
    1250
   </span>
   solusue fierem, facinus ausurus parens
      patrem aduocaui. munere en patrio fruor.
      o triste fractis orbitas annis malum!
      complectere artus, quodque de nato est super,
      miserande, maesto pectore incumbens, foue.
   <span>
    1255
   </span>
   Disiecta, genitor, membra laceri corporis
      in ordinem dispone et errantes loco
      restitue partes: fortis hic dextrae locus,
      hic laeua frenis docta moderandis manus
      ponenda: laeui lateris agnosco notas.
   <span>
    1260
   </span>
   quam magna lacrimis pars adhuc nostris abest!
      durate trepidae lugubri officio manus,
      fletusque largos sistite, arentes genae,
      dum membra nato genitor adnumerat suo
      corpusque fingit. hoc quid est forma carens
   <span>
    1265
   </span>
   et turpe, multo uulnere abruptum undique?
      quae pars tui sit dubito; sed pars est tui:
      hic, hic repone, non suo, at uacuo loco.
      haecne illa facies igne sidereo nitens,
      ~inimica flectens lumina? huc cecidit decor?
   <span>
    1270
   </span>
   o dira fata, numinum o saeuus fauor!
      sic ad parentem natus ex uoto redit?
      en haec suprema dona genitoris cape,
      saepe efferendus; interim haec ignes ferant.
               Patefacite acerbam caede funesta domum;
   <span>
    1275
   </span>
   Mopsopia claris tota lamentis sonet.
      uos apparate regii flammam rogi;
      at uos per agros corporis partes uagas
      inquirite.--istam terra defossam premat,
      grauisque tellus impio capiti incubet.
  </p>
  <p class="border">
  </p>
 </body>
</div>