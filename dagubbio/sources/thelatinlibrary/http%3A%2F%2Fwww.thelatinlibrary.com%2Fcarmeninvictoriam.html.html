<div>
 CARMEN IN VICTORIAM PISANORUM
 <body>
  <p class="pagehead">
   CARMEN IN VICTORIAM PISANORUM
      Anonymous (1088 A.D.)
  </p>
  <p class="border">
  </p>
  <p>
   1. Inclitorum Pisanorum scripturus istoriam,
      antiquorum Romanorum renovo memoriam:
      nam extendit modo Pisa laudem admirabilem,
      quam recepit olim Roma vincendo Cartaginem.
  </p>
  <p>
   2. Manum primo Redemptoris collaudo fortissimam,
   <font size="2">
    5
   </font>
   qua destruxit gens Pisana gentem impiissimam.
      Fit hoc totum Gedeonis simile miraculo,
      quod perfecit sub unius Deus noctis spatio.
  </p>
  <p>
   3. Hic cum tubis et lanternis processit ad prelium,
      nil armorum vel scutorum protendit in medium:
   <font size="2">
    10
   </font>
   sola virtus Creatoris pugnat terribiliter,
      inter se Madianitis cesis mirabiliter.
  </p>
  <p>
   4. Sunt et [hi] Madianite signati ex nomine:
      hos in malo nam Madia nutriebat omine,
      sita pulchro loco maris, civitas hec impia,
   <font size="2">
    15
   </font>
   que captivos constringebat plus centena milia.
  </p>
  <p>
   5. Hic Timinus presidebat, Saracenus impius,
      similatus Antichristo, draco crudelissimus,
      habens portum iuxta urbem factum artificio,
      circumseptum muris magnis et plenum navigio.
   <font size="2">
    20
   </font>
  </p>
  <p>
   6. Hic tenebat duas urbes opibus ditissimas
      et Saracenorum multas gentes robustissimas,
      stultus et superbus nimis, elatus in gloria,
      qua de causa Pisanorum fit clara victoria.
  </p>
  <p>
   7. Hic cum suis Saracenis devastabat Galliam,
   <font size="2">
    25
   </font>
   captivabat omnes gentes que tenent Ispaniam
      et in tota ripa maris turbabat Italiam,
      predabatur Romaniam usque Alexandriam.
  </p>
  <p>
   8. Non est locus toto mundo neque maris insula,
      quam Timini non turbaret orrenda perfidia:
   <font size="2">
    30
   </font>
   Rodus, Ciprus, Creta [simul], simul et Sardinia
      vexabantur, et cum illis nobilis Sicilia.
  </p>
  <p>
   9. Hinc captivi Redemptorem clamabant altissime
      et per orbem universum flebant amarissime:
      reclamabant ad Pisanos planctu miserabili,
   <font size="2">
    35
   </font>
   concitabant Genuenses fletu lacrimabili.
  </p>
  <p>
   10. Hoc permotus terremotu hic uterque populus
      iniecerunt manus suas ad hoc opus protinus
      et componunt mille naves solis tribus mensibus,
      quibus bene preparatus stolus lucet inclitus.
   <font size="2">
    40
   </font>
  </p>
  <p>
   11. Convenerunt Genuenses virtute mirabili
      et adiungunt se Pisanis amore amabili.
      Non curant de vita mundi nec de suis filiis,
      pro amore Redemptoris se donant periculis.
  </p>
  <p>
   12. His accessit Roma potens potenti auxilio,
   <font size="2">
    45
   </font>
   suscitata pro Timini infami martirio:
      renovatur hinc in illa antiqua memoria,
      quam illustris Scipionis olim dat victoria.
  </p>
  <p>
   13. Et refulsit inter istos cum parte exercitus
      Pantaleo Malfitanus, inter Grecos hypatus,
   <font size="2">
    50
   </font>
   cuius fortis et astuti potenti astutia
      est confusa maledicti Timini versutia.
  </p>
  <p>
   14. Hos conduxit Iesus Christus, quem negabat Africa,
      et constrinxit omnes ventos preter solum Iapiga.
      Cherubin emittit illum, cum aperit ostia,
   <font size="2">
    55
   </font>
   qui custodit paradisum discreta custodia.
  </p>
  <p>
   15. Pervenerunt navigando quandam maris insulam,
      quam Pantalaream dicunt, cum arce fortissima.
      Huius incole palumbos emittunt cum litteris,
      qui renuntient Timino de viris fortissimis.
   <font size="2">
    60
   </font>
  </p>
  <p>
   16. Hic est castrum ex natura et arte mirabile,
      nulli umquam in hoc mundo castro comparabile.
      Duo milia virorum hoc tenebant oppidum,
      qui nec Deum verebantur nec virtutem hominum.
  </p>
  <p>
   17. Accesserunt huc econtra mirandi artifices
   <font size="2">
    65
   </font>
   et de lignis nimis altis facte sunt turricule.
      Destruxerunt, occiderunt, sicut Deus voluit,
      et fecerunt quod a mundo nunquam credi potuit.
  </p>
  <p>
   18. Sex, ut puto, soli viri, qui ex his evaserant,
      alios mandant palumbos, qui factum edisserant.
   <font size="2">
    70
   </font>
   Quo audito, rex Timinus desperat de viribus
      et hoc factum perturbatus tractat cum principibus.
  </p>
  <p>
   19. Inter hec regalis stolus discedit et navigat,
      et iam videt illas urbes quas Timinus habitat.
      Mare, terra, muri pleni paganis teterrimis,
   <font size="2">
    75
   </font>
   quos conduxerat superbus ab extremis terminis.
  </p>
  <p>
   20. Hic incepit adulando demulcere populum
      et captivos promittendo protrahebat otium.
      Sed hoc sprevit Benedictus astutus [episcopus],
      Dei nutu luminatus luce Sancti Spiritus.
   <font size="2">
    80
   </font>
  </p>
  <p>
   21. Vocat Petrum et Sismundum, principales consules,
      [et] Lambertum et Glandulfum, cives claros nobiles;
      revelat quod hoc Timinus facit ex insidia,
      hoc totum ex tradimento et mira perfidia.
  </p>
  <p>
   22. Hinc conscendunt parvas naves, tracti ad concilium:
   <font size="2">
    85
   </font>
   decreverunt solam pugnam, parati ad prelium,
      ut hoc solum iudicaret divinum iudicium
      .......................
   <i>
    .( DEEST)....
   </i>
   .......................
  </p>
  <p>
   23. Hoc fuit antiquum festum Sancti Sisti nobile,
      quo sunt semper Pisanorum de celo victorie.
   <font size="2">
    90
   </font>
   In hoc Benedictus presul populum alloquitur,
      et, silentio indicto, murmur omne moritur:
  </p>
  <p>
   24. Preparate vos ad pugnam, milites fortissimi,
      et pro Christo omnes mundi vos obliviscimini.
      Maris iter restat longum, non potestis fugere,
   <font size="2">
    95
   </font>
   terram tenent quos debetis vos hostes confundere.
  </p>
  <p>
   25. Non expavescatis, [queso], de eorum numero:
      nam sunt turpiter defuncti timentes in heremo;
      neque vos conturbent domus altis edificiis:
      Hierico namque prostrata cum muris altissimis.
   <font size="2">
    100
   </font>
  </p>
  <p>
   26. Inimici sunt Factoris, qui creavit omnia,
      et captivant Christianos pro inani gloria.
      Mementote vos Golie, gigantis eximii,
      quem prostravit unus lapis David, parvi pueri.
  </p>
  <p>
   27. Machabeus ille clarus, confidens in Domino,
   <font size="2">
    105
   </font>
   non expavit ad occursum plurimorum hominum,
      nec confidens in virtute cuiusquam fortissimi,
      sed in maiestate sola Dei potentissimi.
  </p>
  <p>
   28. Vos videtis Pharaonis fastum et superbiam,
      qui contempnit Deum celi regnantem in secula,
   <font size="2">
    110
   </font>
   Dei populum affligit et tenet in carcere.
      Vos coniuro propter Deum, iam nolite parcere.
  </p>
  <p>
   29. His incitamentis claris [et] multis similibus
      inardescunt omnes corde, irritantur viribus;
      offerunt corde devoto Deo penitentiam
   <font size="2">
    115
   </font>
   et communicant vicissim Christi eucharistiam.
  </p>
  <p>
   30. Universi Creatorem laudant unanimiter,
      habent vitam atque mortem utrumque similiter.
      Invocabant nomen tuum, Iesu bone, celitus,
      ut turbares paganorum duplices exercitus.
   <font size="2">
    120
   </font>
  </p>
  <p>
   31. Iam armati petunt terram cum parvis naviculis
      et temptabant maris fundum cum astis longissimis,
      sed emergunt ut leones, postquam terram sentiunt,
      aquilis velociores super hostes irruunt.
  </p>
  <p>
   32. Et excelsi Agareni invocant Machumata,
   <font size="2">
    125
   </font>
   qui conturbat orbem terre de sua perfidia:
      inimicus Trinitatis atque sancte fidei,
      negat Iesum Nazarenum Verbum Dei fieri.
  </p>
  <p>
   33. Sed fit clamor Pisanorum altus et nobilior:
      nam intonuit de celo sonus terribilior.
   <font size="2">
    130
   </font>
   Michael cecinit tuba ad horum presidium,
      sicut fecit pro dracone cum commisit prelium.
  </p>
  <p>
   34. Altera ex parte Petrus cum cruce et gladio
      Genuenses et Pisanos confortabat animo,
      et conduxerat huc princeps cetum apostolicum:
   <font size="2">
    135
   </font>
   nam videbat signum sui in scarsellis positum.
  </p>
  <p>
   35. Et econtra Agareni concurrunt similiter,
      telis, spatis et sagittis hos petunt hostiliter.
      Fit hic pugna dura nimis, sed in parvo tempore:
      nam ceperunt Agareni statim terga vertere.
   <font size="2">
    140
   </font>
  </p>
  <p>
   36. Misit namque Deus celi angelum fortissimum,
      qui Senacherib percussit in nocte exercitum.
      Quod cum vident hi qui stabant intra muros fieri,
      obserarunt portas illis qui fugebant miseri.
  </p>
  <p>
   37. Occiduntur et truncantur omnes quasi pecudes,
   <font size="2">
    145
   </font>
   non est illis fortitudo qua possint resistere.
      Perimuntur in momento paganorum milia,
      antequam intrarent portas et tenerent menia.
  </p>
  <p>
   38. Postquam desuper et subter intrarunt fortissime,
      pervagantur totam urbem absque ulla requie.
   <font size="2">
    150
   </font>
   Occiduntur mulieres virgines et vidue
      et infantes alliduntur, ut non possint vivere.
  </p>
  <p>
   39. Non est domus neque via in tota Sibilia,
      que non esset rubicunda et sanie livida:
      tot Saracenorum erant cadavera misera,
   <font size="2">
    155
   </font>
   que exalant iam fetorem per centena milia.
  </p>
  <p>
   40. Urbs est una desolata, festinant ad aliam
      et contendunt transilire ad alta palatia,
      ubi stabat rex Timinus, satis miserabilis,
      qui despiciebat Deum, ut insuperabilis.
   <font size="2">
    160
   </font>
  </p>
  <p>
   41. Iussit portas aperire et leones solvere,
      ut turbarent Christianos pugnantes improvide,
      sed conversi sunt leones ad honorem glorie:
      nam vorarunt Saracenos in laude victorie.
  </p>
  <p>
   42. Hic evenit tibi, Pisa, magnum infortunium:
   <font size="2">
    165
   </font>
   nam hic perdis capud urbis et coronam iuvenum.
      Cadit Ugo vicecomes, omnium pulcherrimus.
      Dolor magnus Pisanorum et planctus miserrimus!
  </p>
  <p>
   43. Nam, cum omnes Saraceni erupissent subito,
      sustinet hic mille viros cum asta et clippeo.
   <font size="2">
    170
   </font>
   Cum nescit cessare loco et recusat fugere,
      mille cesis Saracenis, cadit ante iuvenes.
  </p>
  <p>
   44. Hic inponunt illum scuto et ad naves deferunt.
      Plangunt omnes super illum, quasi unigenitum:
      O decus et dolor magnus Pisanorum omnium!
   <font size="2">
    175
   </font>
   O confusio triumphi et magnum incommodum!
  </p>
  <p>
   45. O dux noster atque princeps cum corde fortissimo!
      Similatus es Grecorum regi nobilissimo,
      qui sic fecit, ut audivit responsum Apollinis:
      nam ut sui triumpharent sponte mortem subiit.
   <font size="2">
    180
   </font>
  </p>
  <p>
   46. Sic infernus spoliatur et Sathan destruitur,
      cum Iesus, redemptor mundi, sponte sua moritur,
      pro cuius amore, care, et cuius servicio
      martyr pulcher rutilabis venturo iudicio.
  </p>
  <p>
   47. Non iacebis tu sepultus hac in terra pessima
   <font size="2">
    185
   </font>
   ne te tractent Saraceni, qui sunt quai bestia.
      Pisa nobilis te ponet in sepulcrum patrium,
      te Italia plorabit, legens epitaphium.
  </p>
  <p>
   48. Erimus in domo tua fideles et placidi
      et vivemus apud tuos tutores et baiuli.
   <font size="2">
    190
   </font>
   Nullus umquam contra tuos levabit audaciam,
      quia tu, care, pro Pisa posuisti animamÂ”.
  </p>
  <p>
   49. Non est mora, corpus findunt et eiectant viscera,
      balsamum infundunt multum et cuncta aromata
      et componunt quadam capsa de ligno composito,
   <font size="2">
    195
   </font>
   ut mater et coniux eum videant quoquo modo.
  </p>
  <p>
   50. Hinc exarsit ira tanta his et Genuensibus,
      quod non homo neque murus neque quicquam penitus
      valet horum sustinere furores et fremitus:
      unde fit Saracenorum maximus interitus.
   <font size="2">
    200
   </font>
  </p>
  <p>
   51. Sic irrumpunt omnes portas et Madiam penetrant
      et accurrunt illuc prope quo stat fera pessima,
      que turbabat omnes gentes de sua perfidia:
      modo latet circumclusa in muris altissima.
  </p>
  <p>
   52. Alii petunt meschitam pretiosam scemate,
   <font size="2">
    205
   </font>
   mille truncant sacerdotes qui erant Machumate,
      qui fuit heresiarcha potentior Arrio,
      cuius error iam permansit longo mundi spatio.
  </p>
  <p>
   53. Alii confundunt portum factum mirabiliter,
      darsanas et omnes turres perfringunt similiter,
   <font size="2">
    210
   </font>
   mille naves traunt inde que cremantur litore,
      quarum incendium Troie fuit vere simile.
  </p>
  <p>
   54. Alii irrumpunt castrum atque turres diruunt,
      equos regios et mulas omnes interficiunt,
      aurea vexilla mille traunt et argentea,
   <font size="2">
    215
   </font>
   que in Pisa gloriosa sunt triumphi premia.
  </p>
  <p>
   55. Concurrentes pervenerunt ad illud palatium,
      mille passuum, ut credo, quod tenebat spatium;
      quinquaginta cubitorum murus latitudine,
      erat idem quater tanta murus altitudine.
   <font size="2">
    220
   </font>
  </p>
  <p>
   56. Super hunc procere turres, ad nubes altissime,
      ubi vix mortalis homo iam possit aspicere;
      scale facte circumflexe, faciles contendere,
      ubi nullus neque valet neque scit ascendere.
  </p>
  <p>
   57. Multitudo paganorum hoc tenebant cassarum
   <font size="2">
    225
   </font>
   (nam cassandi sic appellant hoc tale palatium),
      quod Pisani circumfusi contendunt destruere,
      sed lassati iam non audent hoc tale confundere.
  </p>
  <p>
   58. Et iam isti fatigati pausabant in requie,
      ipse rex misellus nimis pacem ceplt petere.
   <font size="2">
    230
   </font>
   Donat auri et argenti infinitum pretium,
      ditat populum Pisanum atque Genuensium.
  </p>
  <p>
   59. Iuravit per Deum celi, suas legens litteras:
      iam ammodo Christianis non ponet insidias
      et non tollet tulineum his utrisque populis,
   <font size="2">
    235
   </font>
   serviturus in eternum eis quasi dominis.
  </p>
  <p>
   60. Terram iurat Sancti Petri esse sine dubio,
      et ab eo tenet eam iam absque conludio,
      unde semper mittet Romam tributa et premia;
      auri puri et argenti nunc mandat insignia.
   <font size="2">
    240
   </font>
  </p>
  <p>
   61. Et cum starent ad videndam donorum potentiam,
      ecce gentes Arrabites intrarunt Sibiliam,
      leves multum supra modum cum discurrunt pedites,
      Euro vento leviores cum bellantur equites.
  </p>
  <p>
   62. Docti retro et sueti fugendo respicere,
   <font size="2">
    245
   </font>
   valent melius in fuga hostes interficere,
      leves super omnes gentes, in giro volubiles,
      macris equis insidentes, corporibus ductiles.
  </p>
  <p>
   63. Et istorum tam valentum iam centena milia
      urbs relicta a Pisanis tenebat Sibilia.
   <font size="2">
    250
   </font>
   Ripa maris insistentes et implentes litora,
      turbant reliquos Pisanos, servantes navilia.
  </p>
  <p>
   64. Quod cum audiunt quistabant in Madia nobiles,
      plus quam leopardi currunt, ordinati, mobiles.
      Ipse rex Timinus spectat altis edificiis,
   <font size="2">
    255
   </font>
   letaturus utriusque populi periculis.
  </p>
  <p>
   65. Sed nec armis nec virtute confiderunt Arabes,
      fuga nimium veloci fugientes agiles;
      nam quicumque remanserunt depugnantes navibus
      Pisanorum figit telum et detruncat gladius.
   <font size="2">
    260
   </font>
  </p>
  <p>
   66. Sic Madia superata, recepta Sibilia,
      iam Pisani gloriosi intrarunt navilia,
      destruxerunt pretiosa passim edificia,
      cuncta simul reportantes cum parvis eximia.
  </p>
  <p>
   67. Captivorum persolverunt plus ad centum milia,
   <font size="2">
    265
   </font>
   quos recepit Romania iam ex longo misera.
      Saracenos et captivos ducunt sine numero,
      quod est totum tuum donum, Iesu, sine dubio.
  </p>
  <p>
   68. Ecce iterum Ebrei Egyptum expoliant
      et confuso Pharaone iterum coniubilant.
   <font size="2">
    270
   </font>
   Transeunt in mari magno, ut terra siccissima,
      Moyses educit aquas de petra durissima.
  </p>
  <p>
   69. Nam, ut veniunt ad Curras, quasdam maris insulas,
      ubi nullus vidit aquas ad potandum limpidas,
      fit hoc visu et auditu nimis admirabile:
   <font size="2">
    275
   </font>
   terra parum circumfossa, potant aquas largiter.
  </p>
  <p>
   70. Sunt reversi gloriosi virtute mirabili
      et quo durat iste mundus honore laudabili.
      Sancto Sisto consecrarunt perpulchram ecclesiam
      et per orbem universum sanctis mandant premia.
   <font size="2">
    280
   </font>
  </p>
  <p>
   71. Sed tibi, Regina celi, stella maris inclita,
      donant cuncta pretiosa et cuncta eximia,
      unde tua in eternum splendebit ecclesia,
      auro, gemmis, margaritis et pallis splendida.
  </p>
  <p>
   72. Clericis qui remanserunt pro tuo servitio
   <font size="2">
    285
   </font>
   donaverunt partes du[as], communi consilio
      Sic volebas tu, Regina, sic rogasti Filium,
      cuius illis prebuisti in cunctis auxilium.
  </p>
  <p>
   73. Sit laus tibi, trine Deus, unus et altissime,
      super omnes gloriose, in cunctis fortissime,
   <font size="2">
    290
   </font>
   qui timeri et amari debes super omnia,
      cuius manet sine fine sempiterna gloria.
  </p>
  <p>
   Amen
  </p>
  <p>
   Anno Domini millesimo octuagesimo octavo
  </p>
  <p class="border">
  </p>
 </body>
</div>