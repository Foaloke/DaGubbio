<div>
 Martin of Braga: Versus
 <body>
  <p class="pagehead">
   VERSUS BEATI MARTINI DUMIENSIS EPISCOPI
  </p>
  <p class="border">
  </p>
  <p>
   <b>
    IN BASILICA
   </b>
  </p>
  <p>
   Post evangelicum bisseni dogma senatus,
      Quod regnum Christi toto iam personat orbe,
      Postque sacrum Pauli stilum, quo curia mundi
      Victa suos tandem stupuit siluisse sophistas,
      Arctous, Martine, tibi in extrema recessus
      Panditur inque via fidei patet invia tellus.
      Virtutum signis meritorum et laude tuorum
      Excitat affectum Christi Germania frigens,
      Flagrat, et accenso Divini Spiritus igne
      Solvit ab infenso obstrictas Aquilone pruinas.
      Immanes variasque pio sub foedere Christi
      Adsciscis gentes. Alamannus, Saxo, Toringus,
      Pannonius, Rugus, Sclavus, Nara, Sarmata, Datus,
      Ostrogothus, Francus, Burgundio, Dacus, Alanus,
      Te duce, nosse Deum gaudent. Tua signa Suevus
      Admirans didicit fidei quo tramite pergat,
      Devotusque tuis meritis haec atria claro
      Culmine sustollens, Christi venerabile templum
      Constituit, quo clara vigens, Martine, tuorum
      Gratia signorum votis te adesse fatetur
      Electum, propriumque tenet te Gallia gaudens
      Pastorem, teneat Gallicia tota patronum.
  </p>
  <p>
   <b>
    ITEM EIUSDEM IN REFECTORIO
   </b>
  </p>
  <p>
   Non hic auratis ornantur prandia fulcris
      Assyrius murex nec tibi simma dabit.
      Nec per multiplices abaco splendente gavessas
      Ponentur nitidae codicis arte dapes.
      Nec scyphus hic dabitur, rutilo cui forte metallo
      Crustatum stringat tortilis ansa latus.
      Vina mihi non sunt Gazetica, Chia, Falerna,
      Quaeque Sarapteno palmite missa bibas,
      Sed quidquid tenuis non compleat copia mensae
      Suppleat hoc, petimus, gratia plena tibi.
  </p>
  <p>
   <b>
    EPITAPHIUM EIUSDEM
   </b>
  </p>
  <p>
   Pannoniis genitus, transcendens aequora vasta,
      Galliciae in gremium divinis nutibus actus,
      Confessor Martine, tua hac dicatus in aula,
      Antistes cultum institui ritumque sacrorum,
      Teque, patrone, sequens famulus Martinus eodem
      Nomine, non merito, hic in Christi pace quiesco.
  </p>
  <p class="border">
  </p>
 </body>
</div>