<div>
 Lucan Liber VI
 <body>
  <p class="pagehead">
   M. ANNAEI LVCANI BELLI CIVILIS LIBER SEXTVS
  </p>
  <p class="border">
  </p>
  <p>
   Postquam castra duces pugnae iam mente propinquis
      inposuere iugis admotaque comminus arma
      parque suum uidere dei, capere omnia Caesar
      moenia Graiorum spernit Martemque secundum
      iam nisi de genero fatis debere recusat.
   <span>
    5
   </span>
   funestam mundo uotis petit omnibus horam
      in casum quae cuncta ferat; placet alea fati
      alterutrum mersura caput. ter collibus omnis
      explicuit turmas et signa minantia pugnam
      testatus numquam Latiae se desse ruinae.
   <span>
    10
   </span>
   ut uidet ad nullos exciri posse tumultus
      in pugnam generum sed clauso fidere uallo,
      signa mouet tectusque uia dumosa per arua
      Dyrrachii praeceps rapiendas tendit ad arcis.
      hoc iter aequoreo praecepit limite Magnus,
   <span>
    15
   </span>
   quemque uocat collem Taulantius incola Petram
      insedit castris Ephyraeaque moenia seruat
      defendens tutam uel solis turribus urbem.
      non opus hanc ueterum nec moles structa tuetur
      humanusque labor facilis, licet ardua tollat,
   <span>
    20
   </span>
   cedere uel bellis uel cuncta mouentibus annis,
      sed munimen habet nullo quassabile ferro
      naturam sedemque loci; nam clausa profundo
      undique praecipiti scopulisque uomentibus aequor
      exiguo debet, quod non est insula, colli.
   <span>
    25
   </span>
   terribiles ratibus sustentant moenia cautes,
      Ioniumque furens, rapido cum tollitur Austro,
      templa domosque quatit, spumatque in culmina pontus.
           hic auidam belli rapuit spes inproba mentem
      Caesaris, ut uastis diffusum collibus hostem
   <span>
    30
   </span>
   cingeret ignarum ducto procul aggere ualli.
      metatur terras oculis, nec caespite tantum
      contentus fragili subitos attollere muros
      ingentis cautes auolsaque saxa metallis
      Graiorumque domos direptaque moenia transfert.
   <span>
    35
   </span>
   extruitur quod non aries inpellere saeuus,
      quod non ulla queat uiolenti machina belli.
      franguntur montes, planumque per ardua Caesar
      ducit opus; pandit fossas turritaque summis
      disponit castella iugis magnoque recessu
   <span>
    40
   </span>
   amplexus fines saltus nemorosaque tesqua
      et siluas uastaque feras indagine claudit.
      non desunt campi, non desunt pabula Magno,
      castraque Caesareo circumdatus aggere mutat:
      flumina tot cursus illic exorta fatigant,
   <span>
    45
   </span>
   illic mersa suos; operumque ut summa reuisat
      defessus Caesar mediis intermanet agris.
           nunc uetus Iliacos attollat fabula muros
      ascribatque deis; fragili circumdata testa
      moenia mirentur refugi Babylonia Parthi.
   <span>
    50
   </span>
   en, quantum Tigris, quantum celer ambit Orontes,
      Assyriis quantum populis telluris Eoae
      sufficit in regnum, subitum bellique tumultu
      raptum clausit opus. tanti periere labores.
      tot potuere manus aut iungere Seston Abydo
   <span>
    55
   </span>
   ingestoque solo Phrixeum elidere pontum,
      aut Pelopis latis Ephyren abrumpere regnis
      et ratibus longae flexus donare Maleae,
      aut aliquem mundi, quamuis natura negasset,
      in melius mutare locum. coit area belli:
   <span>
    60
   </span>
   hic alitur sanguis terras fluxurus in omnis,
      hic et Thessalicae clades Libycaeque tenentur;
      aestuat angusta rabies ciuilis harena.
           prima quidem surgens operum structura fefellit
      Pompeium, ueluti mediae qui tutus in aruis
   <span>
    65
   </span>
   Sicaniae rabidum nescit latrare Pelorum,
      aut, uaga cum Tethys Rutupinaque litora feruent,
      unda Caledonios fallit turbata Britannos.
      ut primum uasto saeptas uidet aggere terras,
      ipse quoque a tuta deducens agmina Petra
   <span>
    70
   </span>
   diuersis spargit tumulis, ut Caesaris arma
      laxet et effuso claudentem milite tendat;
      ac tantum saepti uallo sibi uindicat agri,
      parua Mycenaeae quantum sacrata Dianae
      distat ab excelsa nemoralis Aricia Roma,
   <span>
    75
   </span>
   quoque modo terrae praelapsus moenia Thybris
      in mare descendit, si nusquam torqueat amnem.
      classica nulla sonant iniussaque tela uagantur
      et fit saepe nefas iaculum temptante lacerto.
      maior cura duces miscendis abstrahit armis:
   <span>
    80
   </span>
   Pompeium exhaustae praebenda ad gramina terrae,
      quae currens obtriuit eques gradibusque citatis
      ungula frondentem discussit cornea campum.
      belliger attonsis sonipes defessus in aruis,
      aduectos cum plena ferant praesepia culmos,
   <span>
    85
   </span>
   ore nouas poscens moribundus labitur herbas
      et tremulo medios abrumpit poplite gyros.
      corpora dum soluit tabes et digerit artus,
      traxit iners caelum fluuidae contagia pestis
      obscuram in nubem. tali spiramine Nesis
   <span>
    90
   </span>
   emittit Stygium nebulosis aera saxis
      antraque letiferi rabiem Typhonis anhelant.
      inde labant populi, caeloque paratior unda
      omne pati uirus durauit uiscera caeno.
      iam riget arta cutis distentaque lumina rumpit,
   <span>
    95
   </span>
   igneaque in uoltus et sacro feruida morbo
      pestis abit, fessumque caput se ferre recusat.
      iam magis atque magis praeceps agit omnia fatum,
      nec medii dirimunt morbi uitamque necemque,
      sed languor cum morte uenit; turbaque cadentum
   <span>
    100
   </span>
   aucta lues, dum mixta iacent incondita uiuis
      corpora; nam miseros ultra tentoria ciues
      spargere funus erat. tamen hos minuere labores
      a tergo pelagus pulsusque Aquilonibus aer
      litoraque et plenae peregrina messe carinae.
   <span>
    105
   </span>
   at liber terrae spatiosis collibus hostis
      aere non pigro nec inertibus angitur undis,
      sed patitur saeuam, ueluti circumdatus arta
      opsidione, famem. nondum turgentibus altam
      in segetem culmis cernit miserabile uolgus
   <span>
    110
   </span>
   in pecudum cecidisse cibos et carpere dumos
      et foliis spoliare nemus letumque minantis
      uellere ab ignotis dubias radicibus herbas.
      quae mollire queunt flamma, quae frangere morsu,
      quaeque per abrasas utero demittere fauces,
   <span>
    115
   </span>
   plurimaque humanis ante hoc incognita mensis
      diripiens miles saturum tamen obsidet hostem.
           ut primum libuit ruptis euadere claustris
      Pompeio cunctasque sibi permittere terras,
      non obscura petit latebrosae tempora noctis,
   <span>
    120
   </span>
   et raptum furto soceri cessantibus armis
      dedignatur iter: latis exire ruinis
      quaerit, et inpulso turres confringere uallo,
      perque omnis gladios et qua uia caede paranda est.
      opportuna tamen ualli pars uisa propinqui,
   <span>
    125
   </span>
   qua Minici castella uacant, et confraga densis
      arboribus dumeta tegunt. hic puluere nullo
      proditus agmen agit subitusque in moenia uenit.
      tot simul e campis Latiae fulsere uolucres,
      tot cecinere tubae. nequid uictoria ferro
   <span>
    130
   </span>
   deberet, pauor attonitos confecerat hostes.
      quod solum ualuit uirtus, iacuere perempti
      debuerant quo stare loco. qui uolnera ferrent
      iam derant, et nimbus agens tot tela peribat.
      tum piceos uoluunt inmissae lampades ignes,
   <span>
    135
   </span>
   tum quassae nutant turres lapsumque minantur,
      roboris inpacti crebros gemit agger ad ictus.
      iam Pompeianae celsi super ardua ualli
      exierant aquilae, iam mundi iura patebant:
      quem non mille simul turmis nec Caesare toto
   <span>
    140
   </span>
   auferret Fortuna locum uictoribus unus
      eripuit uetuitque capi, seque arma tenente
      ac nondum strato Magnum uicisse negauit.
      Scaeua uiro nomen: castrorum in plebe merebat
      ante feras Rhodani gentes; ibi sanguine multo
   <span>
    145
   </span>
   promotus Latiam longo gerit ordine uitem,
      pronus ad omne nefas et qui nesciret in armis
      quam magnum uirtus crimen ciuilibus esset.
      hic ubi quaerentis socios iam Marte relicto
      tuta fugae cernit, 'quo uos pauor' inquit 'adegit
   <span>
    150
   </span>
   inpius et cunctis ignotus Caesaris armis?
      terga datis morti? cumulo uos desse uirorum
   <span>
    153
   </span>
   non pudet et bustis interque cadauera quaeri?
      non ira saltem, iuuenes, pietate remota
      stabitis? e cunctis, per quos erumperet hostis,
      nos sumus electi. non paruo sanguine Magni
      iste dies ierit. peterem felicior umbras
      Caesaris in uoltu: testem hunc fortuna negauit:
      Pompeio laudante cadam. confringite tela
   <span>
    160
   </span>
   pectoris inpulsu iugulisque retundite ferrum.
      iam longinqua petit puluis sonitusque ruinae,
      securasque fragor concussit Caesaris aures.
      uincimus, o socii: ueniet qui uindicet arces
      dum morimur.' mouit tantum uox illa furorem,
   <span>
    165
   </span>
   quantum non primo succendunt classica cantu,
      mirantesque uirum atque auidi spectare secuntur
      scituri iuuenes, numero deprensa locoque
      an plus quam mortem uirtus daret. ille ruenti
      aggere consistit, primumque cadauera plenis
   <span>
    170
   </span>
   turribus euoluit subeuntisque obruit hostis
      corporibus, totaeque uiro dant tela ruinae,
      roboraque et moles hosti seque ipse minatur.
      nunc sude nunc duro contraria pectora conto
      detrudit muris, et ualli summa tenentis
   <span>
    175
   </span>
   amputat ense manus; caput obterit ossaque saxo
      ac male defensum fragili conpage cerebrum
      dissipat; alterius flamma crinesque genasque
      succendit, strident oculis ardentibus ignes.
           ut primum cumulo crescente cadauera murum
   <span>
    180
   </span>
   admouere solo, non segnior extulit illum
      saltus et in medias iecit super arma cateruas,
      quam per summa rapit celerem uenabula pardum.
      tunc densos inter cuneos conpressus et omni
      uallatus bello uincit, quem respicit, hostem.
   <span>
    185
   </span>
   iamque hebes et crasso non asper sanguine mucro
      [percussum Scaeuae frangit, non uolnerat, hostem;]
      perdidit ensis opus, frangit sine uolnere membra.
      illum tota premit moles, illum omnia tela,
      nulla fuit non certa manus, non lancea felix;
   <span>
    190
   </span>
   parque nouum Fortuna uidet concurrere, bellum
      atque uirum. fortis crebris sonat ictibus umbo,
      et galeae fragmenta cauae conpressa perurunt
      tempora, nec quicquam nudis uitalibus obstat
      iam praeter stantis in summis ossibus hastas.
   <span>
    195
   </span>
   quid nunc, uaesani, iaculis leuibusue sagittis
      perditis haesuros numquam uitalibus ictus?
      hunc aut tortilibus uibrata falarica neruis
      obruat aut uasti muralia pondera saxi,
      hunc aries ferro ballistaque limine portae
   <span>
    200
   </span>
   promoueat. stat non fragilis pro Caesare murus
      Pompeiumque tenet. iam pectora non tegit armis,
      ac ueritus credi clipeo laeuaque uacasse
      aut culpa uixisse sua tot uolnera belli
      solus obit densamque ferens in pectore siluam
   <span>
    205
   </span>
   iam gradibus fessis, in quem cadat, eligit hostem.
      [par pelagi monstris Libycae sic belua terrae]
      sic Libycus densis elephans oppressus ab armis
      omne repercussum squalenti missile tergo
      frangit et haerentis mota cute discutit hastas:
   <span>
    210
   </span>
   uiscera tuta latent penitus, citraque cruorem
      confixae stant tela ferae: tot facta sagittis,
      tot iaculis unam non explent uolnera mortem.
      Dictaea procul, ecce, manu Gortynis harundo
      tenditur in Scaeuam, quae uoto certior omni
   <span>
    215
   </span>
   in caput atque oculi laeuom descendit in orbem.
      ille moras ferri neruorum et uincula rumpit
      adfixam uellens oculo pendente sagittam
      intrepidus, telumque suo cum lumine calcat.
      Pannonis haud aliter post ictum saeuior ursa,
   <span>
    220
   </span>
   cum iaculum parua Libys ammentauit habena,
      se rotat in uolnus telumque irata receptum
      inpetit et secum fugientem circumit hastam.
      perdiderat uoltum rabies, stetit imbre cruento
      informis facies. laetus fragor aethera pulsat
   <span>
    225
   </span>
   uictorum: maiora uiris e sanguine paruo
      gaudia non faceret conspectum in Caesare uolnus.
      ille tegens alta suppressum mente furorem,
      mitis et a uoltu penitus uirtute remota,
      'parcite', ait 'ciues; procul hinc auertite ferrum.
   <span>
    230
   </span>
   conlatura meae nil sunt iam uolnera morti:
      non eget ingestis sed uolsis pectore telis.
      tollite et in Magni uiuentem ponite castris.
      hoc uestro praestate duci: sit Scaeua relicti
      Caesaris exemplum potius quam mortis honestae.'
   <span>
    235
   </span>
   credidit infelix simulatis uocibus Aulus
      nec uidit recto gladium mucrone tenentem,
      membraque captiui pariter laturus et arma
      fulmineum mediis excepit faucibus ensem.
      incaluit uirtus, atque una caede refectus
   <span>
    240
   </span>
   'soluat' ait 'poenas, Scaeuam quicumque subactum
      sperauit. pacem gladio si quaerit ab isto
      Magnus, adorato summittat Caesare signa.
      an similem uestri segnemque ad fata putatis?
      Pompei uobis minor est causaeque senatus
   <span>
    245
   </span>
   quam mihi mortis amor.' simul haec effatur, et altus
      Caesareas puluis testatur adesse cohortes.
      dedecus hic belli Magno crimenque remisit,
      ne solum totae fugerent, te Scaeua, cateruae.
      subducto qui Marte ruis; nam sanguine fuso
   <span>
    250
   </span>
   uires pugna dabat. labentem turba suorum
      excipit atque umeris defectum inponere gaudet;
      ac uelut inclusum perfosso in pectore numen
      et uiuam magnae speciem Virtutis adorant;
      telaque confixis certant euellere membris,
   <span>
    255
   </span>
   exornantque deos ac nudum pectore Martem
      armis, Scaeua, tuis: felix hoc nomine famae,
      si tibi durus Hiber aut si tibi terga dedisset
      Cantaber exiguis aut longis Teutonus armis.
      non tu bellorum spoliis ornare Tonantis
   <span>
    260
   </span>
   templa potes, non tu laetis ululare triumphis.
      infelix, quanta dominum uirtute parasti!
           nec magis hac Magnus castrorum parte repulsus
      intra claustra piger dilato Marte quieuit,
      quam mare lassatur, cum se tollentibus Euris
   <span>
    265
   </span>
   frangentem fluctus scopulum ferit aut latus alti
      montis adest seramque sibi parat unda ruinam.
      hinc uicina petens placido castella profundo
      incursu gemini Martis rapit, armaque late
      spargit et effuso laxat tentoria campo,
   <span>
    270
   </span>
   mutandaeque iuuat permissa licentia terrae.
      sic pleno Padus ore tumens super aggere tutas
      excurrit ripas et totos concutit agros;
      succubuit siqua tellus cumuloque furentem
      undarum non passa ruit, tum flumine toto
   <span>
    275
   </span>
   transit et ignotos operit sibi gurgite campos:
      illos terra fugit dominos, his rura colonis
      accedunt donante Pado. uix proelia Caesar
      senserat, elatus specula quae prodidit ignis:
      inuenit inpulsos presso iam puluere muros,
   <span>
    280
   </span>
   frigidaque, ut ueteris, deprendit signa ruinae.
      accendit pax ipsa loci, mouitque furorem
      Pompeiana quies et uicto Caesare somnus.
      ire uel in clades properat dum gaudia turbet.
      Torquato ruit inde minax, qui Caesaris arma
   <span>
    285
   </span>
   segnius haud uidit, quam malo nauta tremente
      omnia subducit Circaeae uela procellae;
      agminaque interius muro breuiore recepit,
      densius ut parua disponeret arma corona.
      transierat primi Caesar munimina ualli,
   <span>
    290
   </span>
   cum super e totis immisit collibus arma
      effuditque acies obsaeptum Magnus in hostem.
      non sic Hennaeis habitans in uallibus horret
      Enceladum spirante Noto, cum tota cauernas
      egerit et torrens in campos defluit Aetna,
   <span>
    295
   </span>
   Caesaris ut miles glomerato puluere uictus
      ante aciem caeci trepidus sub nube timoris
      hostibus occurrit fugiens inque ipsa pauendo
      fata ruit. totus mitti ciuilibus armis
      usque uel in pacem potuit cruor: ipse furentis
   <span>
    300
   </span>
   dux tenuit gladios. felix ac libera regum,
      Roma, fores iurisque tui, uicisset in illo
      si tibi Sulla loco. dolet, heu, semperque dolebit
      quod scelerum, Caesar, prodest tibi summa tuorum,
      cum genero pugnasse pio. pro tristia fata!
   <span>
    305
   </span>
   non Vticae Libye clades, Hispania Mundae
      flesset et infando pollutus sanguine Nilus
      nobilius Phario gestasset rege cadauer,
      nec Iuba Marmaricas nudus pressisset harenas
      Poenorumque umbras placasset sanguine fuso
   <span>
    310
   </span>
   Scipio, nec sancto caruisset uita Catone.
      ultimus esse dies potuit tibi Roma malorum,
      exire e mediis potuit Pharsalia fatis.
           deserit auerso possessam numine sedem
      Caesar et Emathias lacero petit agmine terras.
   <span>
    315
   </span>
   arma secuturum soceri, quacumque fugasset,
      temptauere suo comites deuertere Magnum
      hortatu, patrias sedes atque hoste carentem
      Ausoniam peteret. 'numquam me Caesaris' inquit
      'exemplo reddam patriae, numquamque uidebit
   <span>
    320
   </span>
   me nisi dimisso redeuntem milite Roma.
      Hesperiam potui motu surgente tenere,
      si uellem patriis aciem committere templis
      ac medio pugnare foro. dum bella relegem,
      extremum Scythici transcendam frigoris orbem
   <span>
    325
   </span>
   ardentisque plagas. uictor tibi, Roma, quietem
      eripiam, qui, ne premerent te proelia, fugi?
      a potius, nequid bello patiaris in isto,
      te Caesar putet esse suam.' sic fatus in ortus
      Phoebeos condixit iter, terraeque secutus
   <span>
    330
   </span>
   deuia, qua uastos aperit Candauia saltus,
      contigit Emathiam, bello quam fata parabant.
           Thessaliam, qua parte diem brumalibus horis
      attollit Titan, rupes Ossaea coercet;
      cum per summa poli Phoebum trahit altior aestas,
   <span>
    335
   </span>
   Pelion opponit radiis nascentibus umbras;
      at medios ignes caeli rapidique Leonis
      solstitiale caput nemorosus summouet Othrys.
      excipit aduersos Zephyros et Iapyga Pindus
      et maturato praecidit uespere lucem;
   <span>
    340
   </span>
   nec metuens imi Borean habitator Olympi
      lucentem totis ignorat noctibus Arcton.
      hos inter montis media qui ualle premuntur,
      perpetuis quondam latuere paludibus agri,
      flumina dum campi retinent nec peruia Tempe
   <span>
    345
   </span>
   dant aditus pelagi, stagnumque inplentibus unum
      crescere cursus erat. postquam discessit Olympo
      Herculea grauis Ossa manu subitaeque ruinam
      sensit aquae Nereus, melius mansura sub undis
      Emathis aequorei regnum Pharsalos Achillis
   <span>
    350
   </span>
   eminet et, prima Rhoeteia litora pinu
      quae tetigit, Phylace Pteleosque et Dorion ira
      flebile Pieridum; Trachin pretioque nefandae
      lampados Herculeis fortis Meliboea pharetris
      atque olim Larisa potens; ubi nobile quondam
   <span>
    355
   </span>
   nunc super Argos arant, ueteres ubi fabula Thebas
      monstrat Echionias, ubi quondam Pentheos exul
      colla caputque ferens supremo tradidit igni
      questa quod hoc solum nato rapuisset Agaue.
      ergo abrupta palus multos discessit in amnes.
   <span>
    360
   </span>
   purus in occasus, parui sed gurgitis, Aeas
      Ionio fluit inde mari, nec fortior undis
      labitur auectae pater Isidis, et tuus, Oeneu,
      paene gener crassis oblimat Echinadas undis,
      et Meleagream maculatus sanguine Nessi
   <span>
    365
   </span>
   Euhenos Calydona secat. ferit amne citato
      Maliacas Spercheos aquas, et flumine puro
      inrigat Amphrysos famulantis pascua Phoebi.
      accipit Asopos cursus Phoenixque Melasque
   <span>
    374
   </span>
   quique nec umentis nebulas nec rore madentem
   <span>
    369
   </span>
   aera nec tenues uentos suspirat Anauros,
      et quisquis pelago per se non cognitus amnis
      Peneo donauit aquas: it gurgite rapto
      Apidanos numquamque celer nisi mixtus Enipeus;
      solus, in alterius nomen cum uenerit undae,
   <span>
    375
   </span>
   defendit Titaresos aquas lapsusque superne
      gurgite Penei pro siccis utitur aruis.
      hunc fama est Stygiis manare paludibus amnem
      et capitis memorem fluuii contagia uilis
      nolle pati superumque sibi seruare timorem.
   <span>
    380
   </span>
   ut primum emissis patuerunt amnibus arua,
      pinguis Bebrycio discessit uomere sulcus;
      mox Lelegum dextra pressum descendit aratrum,
      Aeolidae Dolopesque solum fregere coloni
      et Magnetes equis, Minyae gens cognita remis.
   <span>
    385
   </span>
   illic semiferos Ixionidas Centauros
      feta Pelethroniis nubes effudit in antris:
      aspera te Pholoes frangentem, Monyche, saxa,
      teque sub Oetaeo torquentem uertice uolsas,
      Rhoece ferox, quas uix Boreas inuerteret ornos,
   <span>
    390
   </span>
   hospes et Alcidae magni Phole, teque, per amnem
      inprobe Lernaeas uector passure sagittas,
      teque, senex Chiron, gelido qui sidere fulgens
      inpetis Haemonio maiorem Scorpion arcu.
           hac tellure feri micuerunt semina Martis.
   <span>
    395
   </span>
   primus ab aequorea percussis cuspide saxis
      Thessalicus sonipes, bellis feralibus omen,
      exiluit, primus chalybem frenosque momordit
      spumauitque nouis Lapithae domitoris habenis.
      prima fretum scindens Pagasaeo litore pinus
   <span>
    400
   </span>
   terrenum ignotas hominem proiecit in undas.
      primus Thessalicae rector telluris Ionos
      in formam calidae percussit pondera massae
      fudit et argentum flammis aurumque moneta
      fregit et inmensis coxit fornacibus aera.
   <span>
    405
   </span>
   illic, quod populos scelerata inpegit in arma,
      diuitias numerare datum est. hinc maxima serpens
      descendit Python Cirrhaeaque fluxit in arua,
      unde et Thessalicae ueniunt ad Pythia laurus.
      inpius hinc prolem superis inmisit Aloeus,
   <span>
    410
   </span>
   inseruit celsis prope se cum Pelion astris
      sideribusque uias incurrens abstulit Ossa.
           hac ubi damnata fatis tellure locarunt
      castra duces, cunctos belli praesaga futuri
      mens agitat, summique grauem discriminis horam
   <span>
    415
   </span>
   aduentare palam est, propius iam fata moueri.
      degeneres trepidant animi peioraque uersant;
      ad dubios pauci praesumpto robore casus
      spemque metumque ferunt. turbae sed mixtus inerti
      Sextus erat, Magno proles indigna parente,
   <span>
    420
   </span>
   cui mox Scyllaeis exul grassatus in undis
      polluit aequoreos Siculus pirata triumphos.
      qui stimulante metu fati praenoscere cursus,
      inpatiensque morae uenturisque omnibus aeger,
      non tripodas Deli, non Pythia consulit antra,
   <span>
    425
   </span>
   nec quaesisse libet primis quid frugibus altrix
      aere Iouis Dodona sonet, quis noscere fibra
      fata queat, quis prodat aues, quis fulgura caeli
      seruet et Assyria scrutetur sidera cura,
      aut siquid tacitum sed fas erat. ille supernis
   <span>
    430
   </span>
   detestanda deis saeuorum arcana magorum
      nouerat et tristis sacris feralibus aras,
      umbrarum Ditisque fidem, miseroque liquebat
      scire parum superos. uanum saeuumque furorem
      adiuuat ipse locus uicinaque moenia castris
   <span>
    435
   </span>
   Haemonidum, ficti quas nulla licentia monstri
      transierit, quarum quidquid non creditur ars est.
      Thessala quin etiam tellus herbasque nocentes
      rupibus ingenuit sensuraque saxa canentes
      arcanum ferale magos. ibi plurima surgunt
   <span>
    440
   </span>
   uim factura deis, et terris hospita Colchis
      legit in Haemoniis quas non aduexerat herbas.
      inpia tot populis, tot surdas gentibus aures
      caelicolum dirae conuertunt carmina gentis.
      una per aetherios exit uox illa recessus
   <span>
    445
   </span>
   uerbaque ad inuitum perfert cogentia numen,
      quod non cura poli caelique uolubilis umquam
      auocat. infandum tetigit cum sidera murmur,
      tum, Babylon Persea licet secretaque Memphis
      omne uetustorum soluat penetrale magorum,
   <span>
    450
   </span>
   abducet superos alienis Thessalis aris.
      carmine Thessalidum dura in praecordia fluxit
      non fatis adductus amor, flammisque seueri
      inlicitis arsere senes. nec noxia tantum
      pocula proficiunt aut cum turgentia suco
   <span>
    455
   </span>
   frontis amaturae subducunt pignora fetae:
      mens hausti nulla sanie polluta ueneni
      excantata perit. quos non concordia mixti
      alligat ulla tori blandaeque potentia formae
      traxerunt torti magica uertigine fili.
   <span>
    460
   </span>
   cessauere uices rerum, dilataque longa
      haesit nocte dies. legi non paruit aether,
      torpuit et praeceps audito carmine mundus,
      axibus et rapidis inpulsos Iuppiter urguens
      miratur non ire polos. nunc omnia conplent
   <span>
    465
   </span>
   imbribus et calido praeducunt nubila Phoebo,
      et tonat ignaro caelum Ioue: uocibus isdem
      umentis late nebulas nimbosque solutis
      excussere comis. uentis cessantibus aequor
      intumuit, rursus uetitum sentire procellas
   <span>
    470
   </span>
   conticuit turbante Noto; puppemque ferentes
      in uentum tumuere sinus. de rupe pependit
      abscisa fixus torrens, amnisque cucurrit
      non qua pronus erat. Nilum non extulit aestas,
      Maeander derexit aquas, Rhodanumque morantem
   <span>
    475
   </span>
   praecipitauit Arar. summisso uertice montes
      explicuere iugum, nubes suspexit Olympus,
      solibus et nullis Scythicae, cum bruma rigeret,
      dimaduere niues. inpulsam sidere Tethyn
      reppulit Haemonium defenso litore carmen.
   <span>
    480
   </span>
   terra quoque inmoti concussit ponderis axes,
      et medium uergens titubauit nisus in orbem.
      tantae molis onus percussum uoce recessit
      perspectumque dedit circum labentis Olympi.
      omne potens animal leti genitumque nocere
   <span>
    485
   </span>
   et pauet Haemonias et mortibus instruit artes.
      has auidae tigres et nobilis ira leonum
      ore fouent blando; gelidos his explicat orbes
      inque pruinoso coluber distenditur aruo;
      uiperei coeunt abrupto corpore nodi,
   <span>
    490
   </span>
   humanoque cadit serpens adflata ueneno.
      quis labor hic superis cantus herbasque sequendi
      spernendique timor? cuius commercia pacti
      obstrictos habuere deos? parere necesse est,
      an iuuat? ignota tantum pietate merentur,
   <span>
    495
   </span>
   an tacitis ualuere minis? hoc iuris in omnis
      est illis superos, an habent haec carmina certum
      imperiosa deum, qui mundum cogere quidquid
      cogitur ipse potest? illis et sidera primum
      praecipiti deducta polo, Phoebeque serena
   <span>
    500
   </span>
   non aliter diris uerborum obsessa uenenis
      palluit et nigris terrenisque ignibus arsit,
      quam si fraterna prohiberet imagine tellus
      insereretque suas flammis caelestibus umbras;
      et patitur tantos cantu depressa labores
   <span>
    505
   </span>
   donec suppositas propior despumet in herbas.
           hos scelerum ritus, haec dirae crimina gentis
      effera damnarat nimiae pietatis Erictho
      inque nouos ritus pollutam duxerat artem.
      illi namque nefas urbis summittere tecto
   <span>
    510
   </span>
   aut laribus ferale caput, desertaque busta
      incolit et tumulos expulsis obtinet umbris
      grata deis Erebi. coetus audire silentum,
      nosse domos Stygias arcanaque Ditis operti
      non superi, non uita uetat. tenet ora profanae
   <span>
    515
   </span>
   foeda situ macies, caeloque ignota sereno
      terribilis Stygio facies pallore grauatur
      inpexis onerata comis: si nimbus et atrae
      sidera subducunt nubes, tunc Thessala nudis
      egreditur bustis nocturnaque fulmina captat.
   <span>
    520
   </span>
   semina fecundae segetis calcata perussit
      et non letiferas spirando perdidit auras.
      nec superos orat nec cantu supplice numen
      auxiliare uocat nec fibras illa litantis
      nouit: funereas aris inponere flammas
   <span>
    525
   </span>
   gaudet et accenso rapuit quae tura sepulchro.
      omne nefas superi prima iam uoce precantis
      concedunt carmenque timent audire secundum.
      uiuentis animas et adhuc sua membra regentis
      infodit busto, fatis debentibus annos
   <span>
    530
   </span>
   mors inuita subit; peruersa funera pompa
      rettulit a tumulis, fugere cadauera letum.
      fumantis iuuenum cineres ardentiaque ossa
      e mediis rapit illa rogis ipsamque parentes
      quam tenuere facem, nigroque uolantia fumo
   <span>
    535
   </span>
   feralis fragmenta tori uestesque fluentis
      colligit in cineres et olentis membra fauillas.
      ast, ubi seruantur saxis, quibus intimus umor
      ducitur, et tracta durescunt tabe medullae
      corpora, tunc omnis auide desaeuit in artus
   <span>
    540
   </span>
   inmergitque manus oculis gaudetque gelatos
      effodisse orbes et siccae pallida rodit
      excrementa manus. laqueum nodosque nocentis
      ore suo rupit, pendentia corpora carpsit
      abrasitque cruces percussaque uiscera nimbis
   <span>
    545
   </span>
   uolsit et incoctas admisso sole medullas.
      insertum manibus chalybem nigramque per artus
      stintis tabi saniem uirusque coactum
      sustulit et neruo morsus retinente pependit.
      et, quodcumque iacet nuda tellure cadauer,
   <span>
    550
   </span>
   ante feras uolucresque sedet; nec carpere membra
      uolt ferro manibusque suis, morsusque luporum
      expectat siccis raptura e faucibus artus.
      nec cessant a caede manus, si sanguine uiuo
      est opus, erumpat iugulo qui primus aperto,
   <span>
    555
   </span>
   [nec refugit caedes, uiuum si sacra cruorem]
      extaque funereae poscunt trepidantia mensae.
      uolnere sic uentris, non qua natura uocabat,
      extrahitur partus calidis ponendus in aris;
      et quotiens saeuis opus est ac fortibus umbris
   <span>
    560
   </span>
   ipsa facit manes. hominum mors omnis in usu est.
      illa genae florem primaeuo corpore uolsit,
      illa comam laeua morienti abscidit ephebo.
      saepe etiam caris cognato in funere dira
      Thessalis incubuit membris atque oscula figens
   <span>
    565
   </span>
   truncauitque caput conpressaque dentibus ora
      laxauit siccoque haerentem gutture linguam
      praemordens gelidis infudit murmura labris
      arcanumque nefas Stygias mandauit ad umbras.
           hanc ut fama loci Pompeio prodidit, alta
   <span>
    570
   </span>
   nocte poli, Titan medium quo tempore ducit
      sub nostra tellure diem, deserta per arua
      carpit iter. fidi scelerum suetique ministri
      effractos circum tumulos ac busta uagati
      conspexere procul praerupta in caute sedentem,
   <span>
    575
   </span>
   qua iuga deuexus Pharsalica porrigit Haemus.
      illa magis magicisque deis incognita uerba
      temptabat carmenque nouos fingebat in usus.
      namque timens, ne Mars alium uagus iret in orbem
      Emathis et tellus tam multa caede careret,
   <span>
    580
   </span>
   pollutos cantu dirisque uenefica sucis
      conspersos uetuit transmittere bella Philippos,
      tot mortes habitura suas usuraque mundi
      sanguine: caesorum truncare cadauera regum
      sperat et Hesperiae cineres auertere gentis
   <span>
    585
   </span>
   ossaque nobilium tantosque adquirere manes.
      hic ardor solusque labor, quid corpore Magni
      proiecto rapiat, quos Caesaris inuolet artus.
           quam prior adfatur Pompei ignaua propago.
      'o decus Haemonidum, populis quae pandere fata
   <span>
    590
   </span>
   quaeque suo uentura potes deuertere cursu,
      te precor ut certum liceat mihi noscere finem
      quem belli fortuna paret. non ultima turbae
      pars ego Romanae, Magni clarissima proles,
      uel dominus rerum uel tanti funeris heres.
   <span>
    595
   </span>
   mens dubiis perculsa pauet rursusque parata est
      certos ferre metus: hoc casibus eripe iuris,
      ne subiti caecique ruant. uel numina torque
      uel tu parce deis et manibus exprime uerum.
      Elysias resera sedes ipsamque uocatam,
   <span>
    600
   </span>
   quos petat e nobis, Mortem mihi coge fateri.
      non humilis labor est: dignum, quod quaerere cures
      uel tibi, quo tanti praeponderet alea fati.'
      inpia laetatur uulgato nomine famae
      Thessalis, et contra 'si fata minora moueres,
   <span>
    605
   </span>
   pronum erat, o iuuenis, quos uelles' inquit 'in actus
      inuitos praebere deos. conceditur arti,
      unam cum radiis presserunt sidera mortem,
      inseruisse moras; et, quamuis fecerit omnis
      stella senem, medios herbis abrumpimus annos.
   <span>
    610
   </span>
   at, simul a prima descendit origine mundi
      causarum series, atque omnia fata laborant
      si quicquam mutare uelis, unoque sub ictu
      stat genus humanum, tum, Thessala turba fatemur,
      plus Fortuna potest. sed, si praenoscere casus
   <span>
    615
   </span>
   contentus, facilesque aditus multique patebunt
      ad uerum: tellus nobis aetherque chaosque
      aequoraque et campi Rhodopaeaque saxa loquentur.
      sed pronum, cum tanta nouae sit copia mortis,
      Emathiis unum campis attollere corpus,
   <span>
    620
   </span>
   ut modo defuncti tepidique cadaueris ora
      plena uoce sonent, nec membris sole perustis
      auribus incertum feralis strideat umbra.'
           dixerat, et noctis geminatis arte tenebris
      maestum tecta caput squalenti nube pererrat
   <span>
    625
   </span>
   corpora caesorum tumulis proiecta negatis.
      continuo fugere lupi, fugere reuolsis
      unguibus inpastae uolucres, dum Thessala uatem
      eligit et gelidas leto scrutata medullas
      pulmonis rigidi stantis sine uolnere fibras
   <span>
    630
   </span>
   inuenit et uocem defuncto in corpore quaerit.
      fata peremptorum pendent iam multa uirorum,
      quem superis reuocasse uelit. si tollere totas
      temptasset campis acies et reddere bello,
      cessissent leges Erebi, monstroque potenti
   <span>
    635
   </span>
   extractus Stygio populus pugnasset Auerno.
      electum tandem traiecto gutture corpus
      ducit, et inserto laqueis feralibus unco
      per scopulos miserum trahitur per saxa cadauer
      uicturum, montisque caui, quem tristis Erictho
   <span>
    640
   </span>
   damnarat sacris, alta sub rupe locatur.
           haud procul a Ditis caecis depressa cauernis
      in praeceps subsedit humus, quam pallida pronis
      urguet silua comis et nullo uertice caelum
      suspiciens Phoebo non peruia taxus opacat.
   <span>
    645
   </span>
   marcentes intus tenebrae pallensque sub antris
      longa nocte situs numquam nisi carmine factum
      lumen habet. non Taenariis sic faucibus aer
      sedit iners, maestum mundi confine latentis
      ac nostri, quo non metuant admittere manes
   <span>
    650
   </span>
   Tartarei reges. nam, quamuis Thessala uates
      uim faciat fatis, dubium est, quod traxerit illuc
      aspiciat Stygias an quod descenderit umbras.
      discolor et uario furialis cultus amictu
      induitur, uoltusque aperitur crine remoto,
   <span>
    655
   </span>
   et coma uipereis substringitur horrida sertis.
      ut pauidos iuuenis comites ipsumque trementem
      conspicit exanimi defixum lumina uoltu,
      'ponite' ait 'trepida conceptos mente timores:
      iam noua, iam uera reddetur uita figura,
   <span>
    660
   </span>
   ut quamuis pauidi possint audire loquentem.
      si uero Stygiosque lacus ripamque sonantem
      ignibus ostendam, si me praebente uideri
      Eumenides possint uillosaque colla colubris
      Cerberus excutiens et uincti terga gigantes,
   <span>
    665
   </span>
   quis timor, ignaui, metuentis cernere manes?'
           pectora tum primum feruenti sanguine supplet
      uolneribus laxata nouis taboque medullas
      abluit et uirus large lunare ministrat.
      huc quidquid fetu genuit natura sinistro
   <span>
    670
   </span>
   miscetur: non spuma canum quibus unda timori est,
      uiscera non lyncis, non durae nodus hyaenae
      defuit et cerui pastae serpente medullae,
      non puppem retinens Euro tendente rudentis
      in mediis echenais aquis oculique draconum
   <span>
    675
   </span>
   quaeque sonant feta tepefacta sub alite saxa,
      non Arabum uolucer serpens innataque rubris
      aequoribus custos pretiosae uipera conchae
      aut uiuentis adhuc Libyci membrana cerastae
      aut cinis Eoa positi phoenicis in ara.
   <span>
    680
   </span>
   quo postquam uiles et habentis nomina pestis
      contulit, infando saturatas carmine frondis
      et, quibus os dirum nascentibus inspuit, herbas
      addidit et quidquid mundo dedit ipsa ueneni.
      tum uox Lethaeos cunctis pollentior herbis
   <span>
    685
   </span>
   excantare deos confundit murmura primum
      dissona et humanae multum discordia linguae.
      latratus habet illa canum gemitusque luporum,
      quod trepidus bubo, quod strix nocturna queruntur,
      quod strident ululantque ferae, quod sibilat anguis;
   <span>
    690
   </span>
   exprimit et planctus inlisae cautibus undae
      siluarumque sonum fractaeque tonitrua nubis:
      tot rerum uox una fuit. mox cetera cantu
      explicat Haemonio penetratque in Tartara lingua.
      'Eumenides Stygiumque nefas Poenaeque nocentum
   <span>
    695
   </span>
   et Chaos innumeros auidum confundere mundos
      et rector terrae, quem longa in saecula torquet
      mors dilata deum; Styx et quos nulla meretur
      Thessalis Elysios; caelum matremque perosa
      Persephone, nostraeque Hecates pars ultima, per quam
   <span>
    700
   </span>
   manibus et mihi sunt tacitae commercia linguae,
      ianitor et sedis laxae, qui uiscera saeuo
      spargis nostra cani, repetitaque fila sorores
      tracturae, tuque o flagrantis portitor undae,
      iam lassate senex ad me redeuntibus umbris,
   <span>
    705
   </span>
   exaudite preces. si uos satis ore nefando
      pollutoque uoco, si numquam haec carmina fibris
      humanis ieiuna cano, si pectora plena
      saepe deo laui calido prosecta cerebro,
      si quisquis uestris caput extaque lancibus infans
   <span>
    710
   </span>
   inposuit uicturus erat, parete precanti.
      non in Tartareo latitantem poscimus antro
      adsuetamque diu tenebris, modo luce fugata
      descendentem animam; primo pallentis hiatu
      haeret adhuc Orci, licet has exaudiat herbas,
   <span>
    715
   </span>
   ad manes uentura semel. ducis omnia nato
      Pompeiana canat nostri modo militis umbra,
      si bene de uobis ciuilia bella merentur.'
           haec ubi fata caput spumantiaque ora leuauit,
      aspicit astantem proiecti corporis umbram,
   <span>
    720
   </span>
   exanimis artus inuisaque claustra timentem
      carceris antiqui. pauet ire in pectus apertum
      uisceraque et ruptas letali uolnere fibras.
      a miser, extremum cui mortis munus inique
      eripitur, non posse mori. miratur Erictho
   <span>
    725
   </span>
   has fatis licuisse moras, irataque morti
      uerberat inmotum uiuo serpente cadauer,
      perque cauas terrae, quas egit carmine, rimas
      manibus inlatrat regnique silentia rumpit.
      'Tisiphone uocisque meae secura Megaera,
   <span>
    730
   </span>
   non agitis saeuis Erebi per inane flagellis
      infelicem animam? iam uos ego nomine uero
      eliciam Stygiasque canes in luce superna
      destituam; per busta sequar per funera custos,
      expellam tumulis, abigam uos omnibus urnis.
   <span>
    735
   </span>
   teque deis, ad quos alio procedere uoltu
      ficta soles, Hecate pallenti tabida forma,
      ostendam faciemque Erebi mutare uetabo.
      eloquar inmenso terrae sub pondere quae te
      contineant, Hennaea, dapes, quo foedere maestum
   <span>
    740
   </span>
   regem noctis ames, quae te contagia passam
      noluerit reuocare Ceres. tibi, pessime mundi
      arbiter, inmittam ruptis Titana cauernis,
      et subito feriere die. paretis, an ille
      conpellandus erit, quo numquam terra uocato
   <span>
    745
   </span>
   non concussa tremit, qui Gorgona cernit apertam
      uerberibusque suis trepidam castigat Erinyn,
      indespecta tenet uobis qui Tartara, cuius
      uos estis superi, Stygias qui perierat undas?'
      protinus astrictus caluit cruor atraque fouit
   <span>
    750
   </span>
   uolnera et in uenas extremaque membra cucurrit.
      percussae gelido trepidant sub pectore fibrae,
      et noua desuetis subrepens uita medullis
      miscetur morti. tunc omnis palpitat artus,
      tenduntur nerui; nec se tellure cadauer
   <span>
    755
   </span>
   paulatim per membra leuat, terraque repulsum est
      erectumque semel. distento lumina rictu
      nudantur. nondum facies uiuentis in illo,
      iam morientis erat: remanet pallorque rigorque,
      et stupet inlatus mundo. set murmure nullo
   <span>
    760
   </span>
   ora astricta sonant: uox illi linguaque tantum
      responsura datur. 'dic' inquit Thessala 'magna,
      quod iubeo, mercede mihi; nam uera locutum
      inmunem toto mundi praestabimus aeuo
      artibus Haemoniis: tali tua membra sepulchro,
   <span>
    765
   </span>
   talibus exuram Stygio cum carmine siluis,
      ut nullos cantata magos exaudiat umbra.
      sit tanti uixisse iterum: nec uerba nec herbae
      audebunt longae somnum tibi soluere Lethes
      a me morte data. tripodas uatesque deorum
   <span>
    770
   </span>
   sors obscura decet: certus discedat, ab umbris
      quisquis uera petit duraeque oracula mortis
      fortis adit. ne parce, precor: da nomina rebus,
      da loca; da uocem qua mecum fata loquantur.'
      addidit et carmen, quo, quidquid consulit, umbram
   <span>
    775
   </span>
   scire dedit. maestum fletu manante cadauer
      'tristia non equidem Parcarum stamina' dixit
      'aspexi tacitae reuocatus ab aggere ripae;
      quod tamen e cunctis mihi noscere contigit umbris
      effera Romanos agitat discordia manes
   <span>
    780
   </span>
   inpiaque infernam ruperunt arma quietem;
      Elysias Latii sedes ac Tartara maesta
      diuersi liquere duces. quid fata pararent
      hi fecere palam. tristis felicibus umbris
      uoltus erat: uidi Decios natumque patremque,
   <span>
    785
   </span>
   lustrales bellis animas, flentemque Camillum
      et Curios, Sullam de te, Fortuna, querentem;
      deplorat Libycis perituram Scipio terris
      infaustam subolem; maior Carthaginis hostis
      non seruituri maeret Cato fata nepotis:
   <span>
    790
   </span>
   solum te, consul depulsis prime tyrannis
      Brute, pias inter gaudentem uidimus umbras.
      abruptis Catilina minax fractisque catenis
      exultat Mariique truces nudique Cethegi;
      uidi ego laetantis, popularia nomina, Drusos
   <span>
    795
   </span>
   legibus inmodicos ausosque ingentia Gracchos;
      aeternis chalybis nodis et carcere Ditis
      constrictae plausere manus, camposque piorum
      poscit turba nocens. regni possessor inertis
      pallentis aperit sedes, abruptaque saxa
   <span>
    800
   </span>
   asperat et durum uinclis adamanta, paratque
      poenam uictori. refer haec solacia tecum,
      o iuuenis, placido manes patremque domumque
      expectare sinu regnique in parte serena
      Pompeis seruare locum. nec gloria paruae
   <span>
    805
   </span>
   sollicitet uitae: ueniet quae misceat omnis
      hora duces. properate mori, magnoque superbi
      quamuis e paruis animo descendite bustis
      et Romanorum manes calcate deorum.
      quem tumulum Nili, quem Thybridis adluat unda
   <span>
    810
   </span>
   quaeritur, et ducibus tantum de funere pugna est.
      tu fatum ne quaere tuum: cognoscere Parcae
      me reticente dabunt; tibi certior omnia uates
      ipse canet Siculis genitor Pompeius in aruis,
      ille quoque incertus quo te uocet, unde repellat,
   <span>
    815
   </span>
   quas iubeat uitare plagas, quae sidera mundi.
      Europam, miseri, Libyamque Asiamque timete:
      distribuit tumulos uestris fortuna triumphis.
      o miseranda domus, toto nil orbe uidebis
      tutius Emathia.' sic postquam fata peregit,
   <span>
    820
   </span>
   stat uoltu maestus tacito mortemque reposcit.
      carminibus magicis opus est herbisque, cadauer
      ut cadat, et nequeunt animam sibi reddere fata
      consumpto iam iure semel. tunc robore multo
      extruit illa rogum; uenit defunctus ad ignes.
   <span>
    825
   </span>
   accensa iuuenem positum strue liquit Erictho
      tandem passa mori, Sextoque ad castra parentis
      it comes; et caelo lucis ducente colorem,
      dum ferrent tutos intra tentoria gressus,
      iussa tenere diem densas nox praestitit umbras.
   <span>
    830
   </span>
  </p>
 </body>
</div>