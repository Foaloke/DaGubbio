<div>
 Ovid: Metamorphoses XI
 <body>
  <p class="pagehead">
   P. OVIDI NASONIS METAMORPHOSEON LIBER VNDECIMVS
  </p>
  <p class="border">
  </p>
  <p>
   Carmine dum tali silvas animosque ferarum
      Threicius vates et saxa sequentia ducit,
      ecce nurus Ciconum tectae lymphata ferinis
      pectora velleribus tumuli de vertice cernunt
      Orphea percussis sociantem carmina nervis.
   <font size="2">
    5
   </font>
   e quibus una leves iactato crine per auras,
      'en,' ait 'en, hic est nostri contemptor!' et hastam
      vatis Apollinei vocalia misit in ora,
      quae foliis praesuta notam sine vulnere fecit;
      alterius telum lapis est, qui missus in ipso
   <font size="2">
    10
   </font>
   aere concentu victus vocisque lyraeque est
      ac veluti supplex pro tam furialibus ausis
      ante pedes iacuit. sed enim temeraria crescunt
      bella modusque abiit insanaque regnat Erinys;
      cunctaque tela forent cantu mollita, sed ingens
   <font size="2">
    15
   </font>
   clamor et infracto Berecyntia tibia cornu
      tympanaque et plausus et Bacchei ululatus
      obstrepuere sono citharae, tum denique saxa
      non exauditi rubuerunt sanguine vatis.
      ac primum attonitas etiamnum voce canentis
   <font size="2">
    20
   </font>
   innumeras volucres anguesque agmenque ferarum
      maenades Orphei titulum rapuere triumphi;
      inde cruentatis vertuntur in Orphea dextris
      et coeunt ut aves, si quando luce vagantem
      noctis avem cernunt, structoque utrimque theatro
   <font size="2">
    25
   </font>
   ceu matutina cervus periturus harena
      praeda canum est, vatemque petunt et fronde virentes
      coniciunt thyrsos non haec in munera factos.
      hae glaebas, illae direptos arbore ramos,
      pars torquent silices; neu desint tela furori,
   <font size="2">
    30
   </font>
   forte boves presso subigebant vomere terram,
      nec procul hinc multo fructum sudore parantes
      dura lacertosi fodiebant arva coloni,
      agmine qui viso fugiunt operisque relinquunt
      arma sui, vacuosque iacent dispersa per agros
   <font size="2">
    35
   </font>
   sarculaque rastrique graves longique ligones;
      quae postquam rapuere ferae cornuque minaces
      divulsere boves, ad vatis fata recurrunt
      tendentemque manus et in illo tempore primum
      inrita dicentem nec quicquam voce moventem
   <font size="2">
    40
   </font>
   sacrilegae perimunt, perque os, pro Iuppiter! illud
      auditum saxis intellectumque ferarum
      sensibus in ventos anima exhalata recessit.
           Te maestae volucres, Orpheu, te turba ferarum,
      te rigidi silices, te carmina saepe secutae
   <font size="2">
    45
   </font>
   fleverunt silvae, positis te frondibus arbor
      tonsa comas luxit; lacrimis quoque flumina dicunt
      increvisse suis, obstrusaque carbasa pullo
      naides et dryades passosque habuere capillos.
      membra iacent diversa locis, caput, Hebre, lyramque
   <font size="2">
    50
   </font>
   excipis: et (mirum!) medio dum labitur amne,
      flebile nescio quid queritur lyra, flebile lingua
      murmurat exanimis, respondent flebile ripae.
      iamque mare invectae flumen populare relinquunt
      et Methymnaeae potiuntur litore Lesbi:
   <font size="2">
    55
   </font>
   hic ferus expositum peregrinis anguis harenis
      os petit et sparsos stillanti rore capillos.
      tandem Phoebus adest morsusque inferre parantem
      arcet et in lapidem rictus serpentis apertos
      congelat et patulos, ut erant, indurat hiatus.
   <font size="2">
    60
   </font>
   Umbra subit terras, et quae loca viderat ante,
      cuncta recognoscit quaerensque per arva piorum
      invenit Eurydicen cupidisque amplectitur ulnis;
      hic modo coniunctis spatiantur passibus ambo,
      nunc praecedentem sequitur, nunc praevius anteit
   <font size="2">
    65
   </font>
   Eurydicenque suam iam tuto respicit Orpheus.
           Non inpune tamen scelus hoc sinit esse Lyaeus
      amissoque dolens sacrorum vate suorum
      protinus in silvis matres Edonidas omnes,
      quae videre nefas, torta radice ligavit;
   <font size="2">
    70
   </font>
   quippe pedum digitos via, quam tum est quaeque secuta,
      traxit et in solidam detrusit acumina terram,
      utque suum laqueis, quos callidus abdidit auceps,
      crus ubi commisit volucris sensitque teneri,
      plangitur ac trepidans adstringit vincula motu:
   <font size="2">
    75
   </font>
   sic, ut quaeque solo defixa cohaeserat harum,
      exsternata fugam frustra temptabat, at illam
      lenta tenet radix exsultantemque coercet,
      dumque ubi sint digiti, dum pes ubi, quaerit, et ungues,
      aspicit in teretes lignum succedere suras
   <font size="2">
    80
   </font>
   et conata femur maerenti plangere dextra
      robora percussit, pectus quoque robora fiunt,
      robora sunt umeri; nodosaque bracchia veros
      esse putes ramos, et non fallare putando.
           Nec satis hoc Baccho est, ipsos quoque deserit agros
   <font size="2">
    85
   </font>
   cumque choro meliore sui vineta Timoli
      Pactolonque petit, quamvis non aureus illo
      tempore nec caris erat invidiosus harenis.
      hunc adsueta cohors, satyri bacchaeque, frequentant,
      at Silenus abest: titubantem annisque meroque
   <font size="2">
    90
   </font>
   ruricolae cepere Phryges vinctumque coronis
      ad regem duxere Midan, cui Thracius Orpheus
      orgia tradiderat cum Cecropio Eumolpo.
      qui simul agnovit socium comitemque sacrorum,
      hospitis adventu festum genialiter egit
   <font size="2">
    95
   </font>
   per bis quinque dies et iunctas ordine noctes,
      et iam stellarum sublime coegerat agmen
      Lucifer undecimus, Lydos cum laetus in agros
      rex venit et iuveni Silenum reddit alumno.
           Huic deus optandi gratum, sed inutile, fecit
   <font size="2">
    100
   </font>
   muneris arbitrium gaudens altore recepto.
      ille male usurus donis ait 'effice, quicquid
      corpore contigero, fulvum vertatur in aurum.'
      adnuit optatis nocituraque munera solvit
      Liber et indoluit, quod non meliora petisset.
   <font size="2">
    105
   </font>
   laetus abit gaudetque malo Berecyntius heros
      pollicitique fidem tangendo singula temptat
      vixque sibi credens, non alta fronde virentem
      ilice detraxit virgam: virga aurea facta est;
      tollit humo saxum: saxum quoque palluit auro;
   <font size="2">
    110
   </font>
   contigit et glaebam: contactu glaeba potenti
      massa fit; arentis Cereris decerpsit aristas:
      aurea messis erat; demptum tenet arbore pomum:
      Hesperidas donasse putes; si postibus altis
      admovit digitos, postes radiare videntur;
   <font size="2">
    115
   </font>
   ille etiam liquidis palmas ubi laverat undis,
      unda fluens palmis Danaen eludere posset;
      vix spes ipse suas animo capit aurea fingens
      omnia. gaudenti mensas posuere ministri
      exstructas dapibus nec tostae frugis egentes:
   <font size="2">
    120
   </font>
   tum vero, sive ille sua Cerealia dextra
      munera contigerat, Cerealia dona rigebant,
      sive dapes avido convellere dente parabat,
      lammina fulva dapes admoto dente premebat;
      miscuerat puris auctorem muneris undis:
   <font size="2">
    125
   </font>
   fusile per rictus aurum fluitare videres.
           Attonitus novitate mali divesque miserque
      effugere optat opes et quae modo voverat, odit.
      copia nulla famem relevat; sitis arida guttur
      urit, et inviso meritus torquetur ab auro
   <font size="2">
    130
   </font>
   ad caelumque manus et splendida bracchia tollens
      'da veniam, Lenaee pater! peccavimus' inquit,
      'sed miserere, precor, speciosoque eripe damno!'
      mite deum numen: Bacchus peccasse fatentem
      restituit pactique fide data munera solvit
   <font size="2">
    135
   </font>
   'ne' ve 'male optato maneas circumlitus auro,
      vade' ait 'ad magnis vicinum Sardibus amnem
      perque iugum nitens labentibus obvius undis
      carpe viam, donec venias ad fluminis ortus,
      spumigeroque tuum fonti, qua plurimus exit,
   <font size="2">
    140
   </font>
   subde caput corpusque simul, simul elue crimen.'
      rex iussae succedit aquae: vis aurea tinxit
      flumen et humano de corpore cessit in amnem;
      nunc quoque iam veteris percepto semine venae
      arva rigent auro madidis pallentia glaebis.
   <font size="2">
    145
   </font>
   Ille perosus opes silvas et rura colebat
      Panaque montanis habitantem semper in antris,
      pingue sed ingenium mansit, nocituraque, ut ante,
      rursus erant domino stultae praecordia mentis.
      nam freta prospiciens late riget arduus alto
   <font size="2">
    150
   </font>
   Tmolus in ascensu clivoque extensus utroque
      Sardibus hinc, illinc parvis finitur Hypaepis.
      Pan ibi dum teneris iactat sua sibila nymphis
      et leve cerata modulatur harundine carmen
      ausus Apollineos prae se contemnere cantus,
   <font size="2">
    155
   </font>
   iudice sub Tmolo certamen venit ad inpar.
           Monte suo senior iudex consedit et aures
      liberat arboribus: quercu coma caerula tantum
      cingitur, et pendent circum cava tempora glandes.
      isque deum pecoris spectans 'in iudice' dixit
   <font size="2">
    160
   </font>
   'nulla mora est.' calamis agrestibus insonat ille
      barbaricoque Midan (aderat nam forte canenti)
      carmine delenit; post hunc sacer ora retorsit
      Tmolus ad os Phoebi: vultum sua silva secuta est.
      ille caput flavum lauro Parnaside vinctus
   <font size="2">
    165
   </font>
   verrit humum Tyrio saturata murice palla
      instructamque fidem gemmis et dentibus Indis
      sustinet a laeva, tenuit manus altera plectrum;
      artificis status ipse fuit. tum stamina docto
      pollice sollicitat, quorum dulcedine captus
   <font size="2">
    170
   </font>
   Pana iubet Tmolus citharae submittere cannas.
           Iudicium sanctique placet sententia montis
      omnibus, arguitur tamen atque iniusta vocatur
      unius sermone Midae; nec Delius aures
      humanam stolidas patitur retinere figuram,
   <font size="2">
    175
   </font>
   sed trahit in spatium villisque albentibus inplet
      instabilesque imas facit et dat posse moveri:
      cetera sunt hominis, partem damnatur in unam
      induiturque aures lente gradientis aselli.
      ille quidem celare cupit turpique pudore
   <font size="2">
    180
   </font>
   tempora purpureis temptat relevare tiaris;
      sed solitus longos ferro resecare capillos
      viderat hoc famulus, qui cum nec prodere visum
      dedecus auderet, cupiens efferre sub auras,
      nec posset reticere tamen, secedit humumque
   <font size="2">
    185
   </font>
   effodit et, domini quales adspexerit aures,
      voce refert parva terraeque inmurmurat haustae
      indiciumque suae vocis tellure regesta
      obruit et scrobibus tacitus discedit opertis.
      creber harundinibus tremulis ibi surgere lucus
   <font size="2">
    190
   </font>
   coepit et, ut primum pleno maturuit anno,
      prodidit agricolam: leni nam motus ab austro
      obruta verba refert dominique coarguit aures.
           Ultus abit Tmolo liquidumque per aera vectus
      angustum citra pontum Nepheleidos Helles
   <font size="2">
    195
   </font>
   Laomedonteis Latoius adstitit arvis.
      dextera Sigei, Rhoetei laeva profundi
      ara Panomphaeo vetus est sacrata Tonanti:
      inde novae primum moliri moenia Troiae
      Laomedonta videt susceptaque magna labore
   <font size="2">
    200
   </font>
   crescere difficili nec opes exposcere parvas
      cumque tridentigero tumidi genitore profundi
      mortalem induitur formam Phrygiaeque tyranno
      aedificat muros pactus pro moenibus aurum.
      stabat opus: pretium rex infitiatur et addit,
   <font size="2">
    205
   </font>
   perfidiae cumulum, falsis periuria verbis.
      'non inpune feres' rector maris inquit, et omnes
      inclinavit aquas ad avarae litora Troiae
      inque freti formam terras conplevit opesque
      abstulit agricolis et fluctibus obruit agros.
   <font size="2">
    210
   </font>
   poena neque haec satis est: regis quoque filia monstro
      poscitur aequoreo, quam dura ad saxa revinctam
      vindicat Alcides promissaque munera dictos
      poscit equos tantique operis mercede negata
      bis periura capit superatae moenia Troiae.
   <font size="2">
    215
   </font>
   nec, pars militiae, Telamon sine honore recessit
      Hesioneque data potitur. nam coniuge Peleus
      clarus erat diva nec avi magis ille superbus
      nomine quam soceri, siquidem Iovis esse nepoti
      contigit haut uni, coniunx dea contigit uni.
   <font size="2">
    220
   </font>
   Namque senex Thetidi Proteus 'dea' dixerat 'undae,
      concipe: mater eris iuvenis, qui fortibus annis
      acta patris vincet maiorque vocabitur illo.'
      ergo, ne quicquam mundus Iove maius haberet,
      quamvis haut tepidos sub pectore senserat ignes,
   <font size="2">
    225
   </font>
   Iuppiter aequoreae Thetidis conubia fugit,
      in suaque Aeaciden succedere vota nepotem
      iussit et amplexus in virginis ire marinae.
           Est sinus Haemoniae curvos falcatus in arcus,
      bracchia procurrunt: ubi, si foret altior unda,
   <font size="2">
    230
   </font>
   portus erat; summis inductum est aequor harenis;
      litus habet solidum, quod nec vestigia servet
      nec remoretur iter nec opertum pendeat alga;
      myrtea silva subest bicoloribus obsita bacis.
      est specus in medio, natura factus an arte,
   <font size="2">
    235
   </font>
   ambiguum, magis arte tamen: quo saepe venire
      frenato delphine sedens, Theti, nuda solebas.
      illic te Peleus, ut somno vincta iacebas,
      occupat, et quoniam precibus temptata repugnas,
      vim parat, innectens ambobus colla lacertis;
   <font size="2">
    240
   </font>
   quod nisi venisses variatis saepe figuris
      ad solitas artes, auso foret ille potitus;
      sed modo tu volucris: volucrem tamen ille tenebat;
      nunc gravis arbor eras: haerebat in arbore Peleus;
      tertia forma fuit maculosae tigridis: illa
   <font size="2">
    245
   </font>
   territus Aeacides a corpore bracchia solvit.
      inde deos pelagi vino super aequora fuso
      et pecoris fibris et fumo turis adorat,
      donec Carpathius medio de gurgite vates
      'Aeacide,' dixit 'thalamis potiere petitis,
   <font size="2">
    250
   </font>
   tu modo, cum rigido sopita quiescet in antro,
      ignaram laqueis vincloque innecte tenaci.
      nec te decipiat centum mentita figuras,
      sed preme, quicquid erit, dum, quod fuit ante, reformet.'
      dixerat haec Proteus et condidit aequore vultum
   <font size="2">
    255
   </font>
   admisitque suos in verba novissima fluctus.
           Pronus erat Titan inclinatoque tenebat
      Hesperium temone fretum, cum pulchra relicto
      Nereis ingreditur consueta cubilia ponto;
      vix bene virgineos Peleus invaserat artus:
   <font size="2">
    260
   </font>
   illa novat formas, donec sua membra teneri
      sentit et in partes diversas bracchia tendi.
      tum denum ingemuit, 'ne' que ait 'sine numine vincis'
      exhibita estque Thetis: confessam amplectitur heros
      et potitur votis ingentique inplet Achille.
   <font size="2">
    265
   </font>
   Felix et nato, felix et coniuge Peleus,
      et cui, si demas iugulati crimina Phoci,
      omnia contigerant: fraterno sanguine sontem
      expulsumque domo patria Trachinia tellus
      accipit. hic regnum sine vi, sine caede gerebat
   <font size="2">
    270
   </font>
   Lucifero genitore satus patriumque nitorem
      ore ferens Ceyx, illo qui tempore maestus
      dissimilisque sui fratrem lugebat ademptum.
      quo postquam Aeacides fessus curaque viaque
      venit et intravit paucis comitantibus urbem,
   <font size="2">
    275
   </font>
   quosque greges pecorum, quae secum armenta trahebat,
      haut procul a muris sub opaca valle reliquit;
      copia cum facta est adeundi prima tyranni,
      velamenta manu praetendens supplice, qui sit
      quoque satus, memorat, tantum sua crimina celat
   <font size="2">
    280
   </font>
   mentiturque fugae causam; petit, urbe vel agro
      se iuvet. hunc contra placido Trachinius ore
      talibus adloquitur: 'mediae quoque commoda plebi
      nostra patent, Peleu, nec inhospita regna tenemus;
      adicis huic animo momenta potentia, clarum
   <font size="2">
    285
   </font>
   nomen avumque Iovem; ne tempora perde precando!
      quod petis, omne feres tuaque haec pro parte vocato,
      qualiacumque vides! utinam meliora videres!'
      et flebat: moveat tantos quae causa dolores,
      Peleusque comitesque rogant; quibus ille profatur:
   <font size="2">
    290
   </font>
   'forsitan hanc volucrem, rapto quae vivit et omnes
      terret aves, semper pennas habuisse putetis:
      vir fuit (ettanta est animi constantiaiam tum
      acer erat belloque ferox ad vimque paratus)
      nomine Daedalion. illo genitore creatis,
   <font size="2">
    295
   </font>
   qui vocat Auroram caeloque novissimus exit,
      culta mihi pax est, pacis mihi cura tenendae
      coniugiique fuit, fratri fera bella placebant:
      illius virtus reges gentesque subegit,
      quae nunc Thisbaeas agitat mutata columbas.
   <font size="2">
    300
   </font>
   nata erat huic Chione, quae dotatissima forma
      mille procos habuit, bis septem nubilis annis.
      forte revertentes Phoebus Maiaque creatus,
      ille suis Delphis, hic vertice Cyllenaeo,
      videre hanc pariter, pariter traxere colorem.
   <font size="2">
    305
   </font>
   spem veneris differt in tempora noctis Apollo;
      non fert ille moras virgaque movente soporem
      virginis os tangit: tactu iacet illa potenti
      vimque dei patitur; nox caelum sparserat astris:
      Phoebus anum simulat praereptaque gaudia sumit.
   <font size="2">
    310
   </font>
   ut sua maturus conplevit tempora venter,
      alipedis de stirpe dei versuta propago
      nascitur Autolycus furtum ingeniosus ad omne,
      candida de nigris et de candentibus atra
      qui facere adsuerat, patriae non degener artis;
   <font size="2">
    315
   </font>
   nascitur e Phoebo (namque est enixa gemellos)
      carmine vocali clarus citharaque Philammon.
      quid peperisse duos et dis placuisse duobus
      et forti genitore et progenitore nitenti
      esse satam prodest? an obest quoque gloria multis?
   <font size="2">
    320
   </font>
   obfuit huic certe! quae se praeferre Dianae
      sustinuit faciemque deae culpavit, at illi
      ira ferox mota est "factis" que "placebimus" inquit.
      nec mora, curvavit cornu nervoque sagittam
      inpulit et meritam traiecit harundine linguam.
   <font size="2">
    325
   </font>
   lingua tacet, nec vox temptataque verba sequuntur,
      conantemque loqui cum sanguine vita reliquit;
      quam miser amplexans ego tum patriumque dolorem
      corde tuli fratrique pio solacia dixi,
      quae pater haut aliter quam cautes murmura ponti
   <font size="2">
    330
   </font>
   accipit et natam delamentatur ademptam;
      ut vero ardentem vidit, quater impetus illi
      in medios fuit ire rogos, quater inde repulsus
      concita membra fugae mandat similisque iuvenco
      spicula crabronum pressa cervice gerenti,
   <font size="2">
    335
   </font>
   qua via nulla, ruit. iam tum mihi currere visus
      plus homine est, alasque pedes sumpsisse putares.
      effugit ergo omnes veloxque cupidine leti
      vertice Parnasi potitur; miseratus Apollo,
      cum se Daedalion saxo misisset ab alto,
   <font size="2">
    340
   </font>
   fecit avem et subitis pendentem sustulit alis
      oraque adunca dedit, curvos dedit unguibus hamos,
      virtutem antiquam, maiores corpore vires,
      et nunc accipiter, nulli satis aequus, in omnes
      saevit aves aliisque dolens fit causa dolendi.'
   <font size="2">
    345
   </font>
   Quae dum Lucifero genitus miracula narrat
      de consorte suo, cursu festinus anhelo
      advolat armenti custos Phoceus Onetor
      et 'Peleu, Peleu! magnae tibi nuntius adsum
      cladis' ait. quodcumque ferat, iubet edere Peleus,
   <font size="2">
    350
   </font>
   pendet et ipse metu trepidi Trachinius oris;
      ille refert 'fessos ad litora curva iuvencos
      adpuleram, medio cum Sol altissimus orbe
      tantum respiceret, quantum superesse videret,
      parsque boum fulvis genua inclinarat harenis
   <font size="2">
    355
   </font>
   latarumque iacens campos spectabat aquarum,
      pars gradibus tardis illuc errabat et illuc;
      nant alii celsoque exstant super aequora collo.
      templa mari subsunt nec marmore clara neque auro,
      sed trabibus densis lucoque umbrosa vetusto:
   <font size="2">
    360
   </font>
   Nereides Nereusque tenent (hos navita ponti
      edidit esse deos, dum retia litore siccat);
      iuncta palus huic est densis obsessa salictis,
      quam restagnantis fecit maris unda paludem:
      inde fragore gravi strepitans loca proxima terret,
   <font size="2">
    365
   </font>
   belua vasta, lupus iuncisque palustribus exit,
      oblitus et spumis et sparsus sanguine rictus
      fulmineos, rubra suffusus lumina flamma.
      qui quamquam saevit pariter rabieque fameque,
      acrior est rabie: neque enim ieiunia curat
   <font size="2">
    370
   </font>
   caede boum diramque famem finire, sed omne
      vulnerat armentum sternitque hostiliter omne.
      pars quoque de nobis funesto saucia morsu,
      dum defensamus, leto est data; sanguine litus
      undaque prima rubet demugitaeque paludes.
   <font size="2">
    375
   </font>
   sed mora damnosa est, nec res dubitare remittit:
      dum superest aliquid, cuncti coeamus et arma,
      arma capessamus coniunctaque tela feramus!'
      dixerat agrestis: nec Pelea damna movebant,
      sed memor admissi Nereida conligit orbam
   <font size="2">
    380
   </font>
   damna sua inferias exstincto mittere Phoco.
      induere arma viros violentaque sumere tela
      rex iubet Oetaeus; cum quis simul ipse parabat
      ire, sed Alcyone coniunx excita tumultu
      prosilit et nondum totos ornata capillos
   <font size="2">
    385
   </font>
   disicit hos ipsos colloque infusa mariti,
      mittat ut auxilium sine se, verbisque precatur
      et lacrimis, animasque duas ut servet in una.
      Aeacides illi: 'pulchros, regina, piosque
      pone metus! plena est promissi gratia vestri.
   <font size="2">
    390
   </font>
   non placet arma mihi contra nova monstra moveri;
      numen adorandum pelagi est!' erat ardua turris,
      arce focus summa, fessis nota grata carinis:
      ascendunt illuc stratosque in litore tauros
      cum gemitu adspiciunt vastatoremque cruento
   <font size="2">
    395
   </font>
   ore ferum, longos infectum sanguine villos.
      inde manus tendens in aperti litora ponti
      caeruleam Peleus Psamathen, ut finiat iram,
      orat, opemque ferat; nec vocibus illa rogantis
      flectitur Aeacidae, Thetis hanc pro coniuge supplex
   <font size="2">
    400
   </font>
   accepit veniam. sed enim revocatus ab acri
      caede lupus perstat, dulcedine sanguinis asper,
      donec inhaerentem lacerae cervice iuvencae
      marmore mutavit: corpus praeterque colorem
      omnia servavit, lapidis color indicat illum
   <font size="2">
    405
   </font>
   iam non esse lupum, iam non debere timeri.
      nec tamen hac profugum consistere Pelea terra
      fata sinunt, Magnetas adit vagus exul et illic
      sumit ab Haemonio purgamina caedis Acasto.
           Interea fratrisque sui fratremque secutis
   <font size="2">
    410
   </font>
   anxia prodigiis turbatus pectora Ceyx,
      consulat ut sacras, hominum oblectamina, sortes,
      ad Clarium parat ire deum; nam templa profanus
      invia cum Phlegyis faciebat Delphica Phorbas.
      consilii tamen ante sui, fidissima, certam
   <font size="2">
    415
   </font>
   te facit, Alcyone; cui protinus intima frigus
      ossa receperunt, buxoque simillimus ora
      pallor obit, lacrimisque genae maduere profusis.
      ter conata loqui, ter fletibus ora rigavit
      singultuque pias interrumpente querellas
   <font size="2">
    420
   </font>
   'quae mea culpa tuam,' dixit 'carissime, mentem
      vertit? ubi est quae cura mei prior esse solebat?
      iam potes Alcyone securus abesse relicta?
      iam via longa placet? iam sum tibi carior absens?
      at, puto, per terras iter est, tantumque dolebo,
   <font size="2">
    425
   </font>
   non etiam metuam, curaeque timore carebunt.
      aequora me terrent et ponti tristis imago:
      et laceras nuper tabulas in litore vidi
      et saepe in tumulis sine corpore nomina legi.
      neve tuum fallax animum fiducia tangat,
   <font size="2">
    430
   </font>
   quod socer Hippotades tibi sit, qui carcere fortes
      contineat ventos, et, cum velit, aequora placet.
      cum semel emissi tenuerunt aequora venti,
      nil illis vetitum est: incommendataque tellus
      omnis et omne fretum est, caeli quoque nubila vexant
   <font size="2">
    435
   </font>
   excutiuntque feris rutilos concursibus ignes.
      quo magis hos novi (nam novi et saepe paterna
      parva domo vidi), magis hoc reor esse timendos.
      quod tua si flecti precibus sententia nullis,
      care, potest, coniunx, nimiumque es certus eundi,
   <font size="2">
    440
   </font>
   me quoque tolle simul! certe iactabimur una,
      nec nisi quae patiar, metuam, pariterque feremus,
      quicquid erit, pariter super aequora lata feremur.'
           Talibus Aeolidis dictis lacrimisque movetur
      sidereus coniunx: neque enim minor ignis in ipso est;
   <font size="2">
    445
   </font>
   sed neque propositos pelagi dimittere cursus,
      nec vult Alcyonen in partem adhibere pericli
      multaque respondit timidum solantia pectus.
      non tamen idcirco causam probat; addidit illis
      hoc quoque lenimen, quo solo flexit amantem:
   <font size="2">
    450
   </font>
   'longa quidem est nobis omnis mora, sed tibi iuro
      per patrios ignes, si me modo fata remittant,
      ante reversurum, quam luna bis inpleat orbem.'
      his ubi promissis spes est admota recursus,
      protinus eductam navalibus aequore tingui
   <font size="2">
    455
   </font>
   aptarique suis pinum iubet armamentis;
      qua rursus visa veluti praesaga futuri
      horruit Alcyone lacrimasque emisit obortas
      amplexusque dedit tristique miserrima tandem
      ore 'vale' dixit conlapsaque corpore toto est;
   <font size="2">
    460
   </font>
   ast iuvenes quaerente moras Ceyce reducunt
      ordinibus geminis ad fortia pectora remos
      aequalique ictu scindunt freta: sustulit illa
      umentes oculos stantemque in puppe recurva
      concussaque manu dantem sibi signa maritum
   <font size="2">
    465
   </font>
   prona videt redditque notas; ubi terra recessit
      longius, atque oculi nequeunt cognoscere vultus,
      dum licet, insequitur fugientem lumine pinum;
      haec quoque ut haut poterat spatio submota videri,
      vela tamen spectat summo fluitantia malo;
   <font size="2">
    470
   </font>
   ut nec vela videt, vacuum petit anxia lectum
      seque toro ponit: renovat lectusque torusque
      Alcyonae lacrimas et quae pars admonet absit.
           Portibus exierant, et moverat aura rudentes:
      obvertit lateri pendentes navita remos
   <font size="2">
    475
   </font>
   cornuaque in summa locat arbore totaque malo
      carbasa deducit venientesque accipit auras.
      aut minus, aut certe medium non amplius aequor
      puppe secabatur, longeque erat utraque tellus,
      cum mare sub noctem tumidis albescere coepit
   <font size="2">
    480
   </font>
   fluctibus et praeceps spirare valentius eurus.
      'ardua iamdudum demittite cornua' rector
      clamat 'et antemnis totum subnectite velum.'
      hic iubet; inpediunt adversae iussa procellae,
      nec sinit audiri vocem fragor aequoris ullam:
   <font size="2">
    485
   </font>
   sponte tamen properant alii subducere remos,
      pars munire latus, pars ventis vela negare;
      egerit hic fluctus aequorque refundit in aequor,
      hic rapit antemnas; quae dum sine lege geruntur,
      aspera crescit hiems, omnique e parte feroces
   <font size="2">
    490
   </font>
   bella gerunt venti fretaque indignantia miscent.
      ipse pavet nec se, qui sit status, ipse fatetur
      scire ratis rector, nec quid iubeatve vetetve:
      tanta mali moles tantoque potentior arte est.
      quippe sonant clamore viri, stridore rudentes,
   <font size="2">
    495
   </font>
   undarum incursu gravis unda, tonitribus aether.
      fluctibus erigitur caelumque aequare videtur
      pontus et inductas aspergine tangere nubes;
      et modo, cum fulvas ex imo vertit harenas,
      concolor est illis, Stygia modo nigrior unda,
   <font size="2">
    500
   </font>
   sternitur interdum spumisque sonantibus albet.
      ipsa quoque his agitur vicibus Trachinia puppis
      et nunc sublimis veluti de vertice montis
      despicere in valles imumque Acheronta videtur,
      nunc, ubi demissam curvum circumstetit aequor,
   <font size="2">
    505
   </font>
   suspicere inferno summum de gurgite caelum.
      saepe dat ingentem fluctu latus icta fragorem
      nec levius pulsata sonat, quam ferreus olim
      cum laceras aries balistave concutit arces,
      utque solent sumptis incursu viribus ire
   <font size="2">
    510
   </font>
   pectore in arma feri protentaque tela leones,
      sic, ubi se ventis admiserat unda coortis,
      ibat in alta ratis multoque erat altior illis;
      iamque labant cunei, spoliataque tegmine cerae
      rima patet praebetque viam letalibus undis.
   <font size="2">
    515
   </font>
   ecce cadunt largi resolutis nubibus imbres,
      inque fretum credas totum descendere caelum,
      inque plagas caeli tumefactum ascendere pontum.
      vela madent nimbis, et cum caelestibus undis
      aequoreae miscentur aquae; caret ignibus aether,
   <font size="2">
    520
   </font>
   caecaque nox premitur tenebris hiemisque suisque.
      discutiunt tamen has praebentque micantia lumen
      fulmina: fulmineis ardescunt ignibus imbres.
      dat quoque iam saltus intra cava texta carinae
      fluctus; et ut miles, numero praestantior omni,
   <font size="2">
    525
   </font>
   cum saepe adsiluit defensae moenibus urbis,
      spe potitur tandem laudisque accensus amore
      inter mille viros murum tamen occupat unus,
      sic ubi pulsarunt noviens latera ardua fluctus,
      vastius insurgens decimae ruit impetus undae
   <font size="2">
    530
   </font>
   nec prius absistit fessam oppugnare carinam,
      quam velut in captae descendat moenia navis.
      pars igitur temptabat adhuc invadere pinum,
      pars maris intus erat: trepidant haud setius omnes,
      quam solet urbs aliis murum fodientibus extra
   <font size="2">
    535
   </font>
   atque aliis murum trepidare tenentibus intus.
      deficit ars, animique cadunt, totidemque videntur,
      quot veniunt fluctus, ruere atque inrumpere mortes.
      non tenet hic lacrimas, stupet hic, vocat ille beatos,
      funera quos maneant, hic votis numen adorat
   <font size="2">
    540
   </font>
   bracchiaque ad caelum, quod non videt, inrita tollens
      poscit opem; subeunt illi fraterque parensque,
      huic cum pignoribus domus et quodcunque relictum est;
      Alcyone Ceyca movet, Ceycis in ore
      nulla nisi Alcyone est et, cum desideret unam,
   <font size="2">
    545
   </font>
   gaudet abesse tamen; patriae quoque vellet ad oras
      respicere inque domum supremos vertere vultus,
      verum, ubi sit, nescit: tanta vertigine pontus
      fervet, et inducta piceis e nubibus umbra
      omne latet caelum, duplicataque noctis imago est.
   <font size="2">
    550
   </font>
   frangitur incursu nimbosi turbinis arbor,
      frangitur et regimen, spoliisque animosa superstes
      unda, velut victrix, sinuataque despicit undas;
      nec levius, quam siquis Athon Pindumve revulsos
      sede sua totos in apertum everterit aequor,
   <font size="2">
    555
   </font>
   praecipitata cadit pariterque et pondere et ictu
      mergit in ima ratem; cum qua pars magna virorum
      gurgite pressa gravi neque in aera reddita fato
      functa suo est, alii partes et membra carinae
      trunca tenent: tenet ipse manu, qua sceptra solebat,
   <font size="2">
    560
   </font>
   fragmina navigii Ceyx socerumque patremque
      invocat heu! frustra, sed plurima nantis in ore
      Alcyone coniunx: illam meminitque refertque,
      illius ante oculos ut agant sua corpora fluctus
      optat et exanimis manibus tumuletur amicis.
   <font size="2">
    565
   </font>
   dum natat, absentem, quotiens sinit hiscere fluctus,
      nominat Alcyonen ipsisque inmurmurat undis.
      ecce super medios fluctus niger arcus aquarum
      frangitur et rupta mersum caput obruit unda.
      Lucifer obscurus nec quem cognoscere posses
   <font size="2">
    570
   </font>
   illa luce fuit, quoniamque excedere caelo
      non licuit, densis texit sua nubibus ora.
           Aeolis interea, tantorum ignara malorum,
      dinumerat noctes et iam, quas induat ille,
      festinat vestes, iam quas, ubi venerit ille,
   <font size="2">
    575
   </font>
   ipsa gerat, reditusque sibi promittit inanes.
      omnibus illa quidem superis pia tura ferebat,
      ante tamen cunctos Iunonis templa colebat
      proque viro, qui nullus erat, veniebat ad aras
      utque foret sospes coniunx suus utque rediret,
   <font size="2">
    580
   </font>
   optabat, nullamque sibi praeferret; at illi
      hoc de tot votis poterat contingere solum.
           At dea non ultra pro functo morte rogari
      sustinet utque manus funestas arceat aris,
      'Iri, meae' dixit 'fidissima nuntia vocis,
   <font size="2">
    585
   </font>
   vise soporiferam Somni velociter aulam
      exstinctique iube Ceycis imagine mittat
      somnia ad Alcyonen veros narrantia casus.'
      dixerat: induitur velamina mille colorum
      Iris et arquato caelum curvamine signans
   <font size="2">
    590
   </font>
   tecta petit iussi sub nube latentia regis.
           Est prope Cimmerios longo spelunca recessu,
      mons cavus, ignavi domus et penetralia Somni,
      quo numquam radiis oriens mediusve cadensve
      Phoebus adire potest: nebulae caligine mixtae
   <font size="2">
    595
   </font>
   exhalantur humo dubiaeque crepuscula lucis.
      non vigil ales ibi cristati cantibus oris
      evocat Auroram, nec voce silentia rumpunt
      sollicitive canes canibusve sagacior anser;
      non fera, non pecudes, non moti flamine rami
   <font size="2">
    600
   </font>
   humanaeve sonum reddunt convicia linguae.
      muta quies habitat; saxo tamen exit ab imo
      rivus aquae Lethes, per quem cum murmure labens
      invitat somnos crepitantibus unda lapillis.
      ante fores antri fecunda papavera florent
   <font size="2">
    605
   </font>
   innumeraeque herbae, quarum de lacte soporem
      Nox legit et spargit per opacas umida terras.
      ianua, ne verso stridores cardine reddat,
      nulla domo tota est, custos in limine nullus;
      at medio torus est ebeno sublimis in antro,
   <font size="2">
    610
   </font>
   plumeus, atricolor, pullo velamine tectus,
      quo cubat ipse deus membris languore solutis.
      hunc circa passim varias imitantia formas
      Somnia vana iacent totidem, quot messis aristas,
      silva gerit frondes, eiectas litus harenas.
   <font size="2">
    615
   </font>
   Quo simul intravit manibusque obstantia virgo
      Somnia dimovit, vestis fulgore reluxit
      sacra domus, tardaque deus gravitate iacentes
      vix oculos tollens iterumque iterumque relabens
      summaque percutiens nutanti pectora mento
   <font size="2">
    620
   </font>
   excussit tandem sibi se cubitoque levatus,
      quid veniat, (cognovit enim) scitatur, at illa:
      'Somne, quies rerum, placidissime, Somne, deorum,
      pax animi, quem cura fugit, qui corpora duris
      fessa ministeriis mulces reparasque labori,
   <font size="2">
    625
   </font>
   Somnia, quae veras aequent imitamine formas,
      Herculea Trachine iube sub imagine regis
      Alcyonen adeant simulacraque naufraga fingant.
      imperat hoc Iuno.' postquam mandata peregit,
      Iris abit: neque enim ulterius tolerare soporis
   <font size="2">
    630
   </font>
   vim poterat, labique ut somnum sensit in artus,
      effugit et remeat per quos modo venerat arcus.
           At pater e populo natorum mille suorum
      excitat artificem simulatoremque figurae
      Morphea: non illo quisquam sollertius alter
   <font size="2">
    635
   </font>
   exprimit incessus vultumque sonumque loquendi;
      adicit et vestes et consuetissima cuique
      verba; sed hic solos homines imitatur, at alter
      fit fera, fit volucris, fit longo corpore serpens:
      hunc Icelon superi, mortale Phobetora vulgus
   <font size="2">
    640
   </font>
   nominat; est etiam diversae tertius artis
      Phantasos: ille in humum saxumque undamque trabemque,
      quaeque vacant anima, fallaciter omnia transit;
      regibus hi ducibusque suos ostendere vultus
      nocte solent, populos alii plebemque pererrant.
   <font size="2">
    645
   </font>
   praeterit hos senior cunctisque e fratribus unum
      Morphea, qui peragat Thaumantidos edita, Somnus
      eligit et rursus molli languore solutus
      deposuitque caput stratoque recondidit alto.
           Ille volat nullos strepitus facientibus alis
   <font size="2">
    650
   </font>
   per tenebras intraque morae breve tempus in urbem
      pervenit Haemoniam, positisque e corpore pennis
      in faciem Ceycis abit sumptaque figura
      luridus, exanimi similis, sine vestibus ullis,
      coniugis ante torum miserae stetit: uda videtur
   <font size="2">
    655
   </font>
   barba viri, madidisque gravis fluere unda capillis.
      tum lecto incumbens fletu super ora profuso
      haec ait: 'agnoscis Ceyca, miserrima coniunx,
      an mea mutata est facies nece? respice: nosces
      inveniesque tuo pro coniuge coniugis umbram!
   <font size="2">
    660
   </font>
   nil opis, Alcyone, nobis tua vota tulerunt!
      occidimus! falso tibi me promittere noli!
      nubilus Aegaeo deprendit in aequore navem
      auster et ingenti iactatam flamine solvit,
      oraque nostra tuum frustra clamantia nomen
   <font size="2">
    665
   </font>
   inplerunt fluctus.non haec tibi nuntiat auctor
      ambiguus, non ista vagis rumoribus audis:
      ipse ego fata tibi praesens mea naufragus edo.
      surge, age, da lacrimas lugubriaque indue nec me
      indeploratum sub inania Tartara mitte!'
   <font size="2">
    670
   </font>
   adicit his vocem Morpheus, quam coniugis illa
      crederet esse sui (fletus quoque fundere veros
      visus erat), gestumque manus Ceycis habebat.
      ingemit Alcyone lacrimans, motatque lacertos
      per somnum corpusque petens amplectitur auras
   <font size="2">
    675
   </font>
   exclamatque: 'mane! quo te rapis? ibimus una.'
      voce sua specieque viri turbata soporem
      excutit et primo, si sit, circumspicit, illic,
      qui modo visus erat; nam moti voce ministri
      intulerant lumen. postquam non invenit usquam,
   <font size="2">
    680
   </font>
   percutit ora manu laniatque a pectore vestes
      pectoraque ipsa ferit nec crines solvere curat:
      scindit et altrici, quae luctus causa, roganti
      'nulla est Alcyone, nulla est' ait. 'occidit una
      cum Ceyce suo. solantia tollite verba!
   <font size="2">
    685
   </font>
   naufragus interiit: vidi agnovique manusque
      ad discedentem cupiens retinere tetendi.
      umbra fuit, sed et umbra tamen manifesta virique
      vera mei. non ille quidem, si quaeris, habebat
      adsuetos vultus nec quo prius, ore nitebat:
   <font size="2">
    690
   </font>
   pallentem nudumque et adhuc umente capillo
      infelix vidi. stetit hoc miserabilis ipso
      ecce loco'; et quaerit, vestigia siqua supersint.
      'hoc erat, hoc, animo quod divinante timebam,
      et ne me fugiens ventos sequerere rogabam.
   <font size="2">
    695
   </font>
   at certe vellem, quoniam periturus abibas,
      me quoque duxisses: multum fuit utile tecum
      ire mihi; neque enim de vitae tempore quicquam
      non simul egissem, nec mors discreta fuisset.
      nunc absens perii, iactor quoque fluctibus absens,
   <font size="2">
    700
   </font>
   et sine me me pontus habet. crudelior ipso
      sit mihi mens pelago, si vitam ducere nitar
      longius et tanto pugnem superesse dolori!
      sed neque pugnabo nec te, miserande, relinquam
      et tibi nunc saltem veniam comes, inque sepulcro
   <font size="2">
    705
   </font>
   si non urna, tamen iunget nos littera: si non
      ossibus ossa meis, at nomen nomine tangam.'
      plura dolor prohibet, verboque intervenit omni
      plangor, et attonito gemitus a corde trahuntur.
           Mane erat: egreditur tectis ad litus et illum
   <font size="2">
    710
   </font>
   maesta locum repetit, de quo spectarat euntem,
      dumque moratur ibi dumque 'hic retinacula solvit,
      hoc mihi discedens dedit oscula litore' dicit
      dumque notata locis reminiscitur acta fretumque
      prospicit, in liquida, spatio distante, tuetur
   <font size="2">
    715
   </font>
   nescio quid quasi corpus aqua, primoque, quid illud
      esset, erat dubium; postquam paulum adpulit unda,
      et, quamvis aberat, corpus tamen esse liquebat,
      qui foret, ignorans, quia naufragus, omine mota est
      et, tamquam ignoto lacrimam daret, 'heu! miser,' inquit
   <font size="2">
    720
   </font>
   'quisquis es, et siqua est coniunx tibi!' fluctibus actum
      fit propius corpus: quod quo magis illa tuetur,
      hoc minus et minus est mentis, vae! iamque propinquae
      admotum terrae, iam quod cognoscere posset,
      cernit: erat coniunx! 'ille est!' exclamat et una
   <font size="2">
    725
   </font>
   ora, comas, vestem lacerat tendensque trementes
      ad Ceyca manus 'sic, o carissime coniunx,
      sic ad me, miserande, redis?' ait. adiacet undis
      facta manu moles, quae primas aequoris iras
      frangit et incursus quae praedelassat aquarum.
   <font size="2">
    730
   </font>
   insilit huc, mirumque fuit potuisse: volabat
      percutiensque levem modo natis aera pennis
      stringebat summas ales miserabilis undas,
      dumque volat, maesto similem plenumque querellae
      ora dedere sonum tenui crepitantia rostro.
   <font size="2">
    735
   </font>
   ut vero tetigit mutum et sine sanguine corpus,
      dilectos artus amplexa recentibus alis
      frigida nequiquam duro dedit oscula rostro.
      senserit hoc Ceyx, an vultum motibus undae
      tollere sit visus, populus dubitabat, at ille
   <font size="2">
    740
   </font>
   senserat: et tandem, superis miserantibus, ambo
      alite mutantur; fatis obnoxius isdem
      tunc quoque mansit amor nec coniugiale solutum
      foedus in alitibus: coeunt fiuntque parentes,
      perque dies placidos hiberno tempore septem
   <font size="2">
    745
   </font>
   incubat Alcyone pendentibus aequore nidis.
      tunc iacet unda maris: ventos custodit et arcet
      Aeolus egressu praestatque nepotibus aequor.
           Hos aliquis senior iunctim freta lata volantes
      spectat et ad finem servatos laudat amores:
   <font size="2">
    750
   </font>
   proximus, aut idem, si fors tulit, 'hic quoque,' dixit
      'quem mare carpentem substrictaque crura gerentem
      aspicis,' (ostendens spatiosum in guttura mergum)
      'regia progenies, et si descendere ad ipsum
      ordine perpetuo quaeris, sunt huius origo
   <font size="2">
    755
   </font>
   Ilus et Assaracus raptusque Iovi Ganymedes
      Laomedonque senex Priamusque novissima Troiae
      tempora sortitus; frater fuit Hectoris iste:
      qui nisi sensisset prima nova fata iuventa,
      forsitan inferius non Hectore nomen haberet,
   <font size="2">
    760
   </font>
   quamvis est illum proles enixa Dymantis,
      Aesacon umbrosa furtim peperisse sub Ida
      fertur Alexiroe, Granico nata bicorni.
      oderat hic urbes nitidaque remotus ab aula
      secretos montes et inambitiosa colebat
   <font size="2">
    765
   </font>
   rura nec Iliacos coetus nisi rarus adibat.
      non agreste tamen nec inexpugnabile amori
      pectus habens silvas captatam saepe per omnes
      aspicit Hesperien patria Cebrenida ripa
      iniectos umeris siccantem sole capillos.
   <font size="2">
    770
   </font>
   visa fugit nymphe, veluti perterrita fulvum
      cerva lupum longeque lacu deprensa relicto
      accipitrem fluvialis anas; quam Troius heros
      insequitur celeremque metu celer urget amore.
      ecce latens herba coluber fugientis adunco
   <font size="2">
    775
   </font>
   dente pedem strinxit virusque in corpore liquit;
      cum vita suppressa fuga est: amplectitur amens
      exanimem clamatque "piget, piget esse secutum!
      sed non hoc timui, neque erat mihi vincere tanti.
      perdidimus miseram nos te duo: vulnus ab angue,
   <font size="2">
    780
   </font>
   a me causa data est! ego sim sceleratior illo,
      ni tibi morte mea mortis solacia mittam."
      dixit et e scopulo, quem rauca subederat unda,
      se dedit in pontum. Tethys miserata cadentem
      molliter excepit nantemque per aequora pennis
   <font size="2">
    785
   </font>
   texit, et optatae non est data copia mortis.
      indignatur amans, invitum vivere cogi
      obstarique animae misera de sede volenti
      exire, utque novas umeris adsumpserat alas,
      subvolat atque iterum corpus super aequora mittit.
   <font size="2">
    790
   </font>
   pluma levat casus: furit Aesacos inque profundum
      pronus abit letique viam sine fine retemptat.
      fecit amor maciem: longa internodia crurum,
      longa manet cervix, caput est a corpore longe;
      aequora amat nomenque tenet, quia mergitur illo.'
  </p>
 </body>
</div>