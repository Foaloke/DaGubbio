<div>
 Horace: Epistulae II
 <body>
  <p class="pagehead">
   Q. HORATI FLACCI EPISTVLARVM LIBER SECVNDVS
  </p>
  <p class="border">
  </p>
  <p>
   <b>
    I
   </b>
  </p>
  <p>
   Cum tot sustineas et tanta negotia solus,
      res Italas armis tuteris, moribus ornes,
      legibus emendes, in publica commoda peccem
      si longo sermone morer tua tempora, Caesar.
      Romulus et Liber pater et cum Castore Pollux,
   <font size="2">
    5
   </font>
   post ingentia facta deorum in templa recepti,
      dum terras hominumque colunt genus, aspera bella
      componunt, agros adsignant, oppida condunt,
      plorauere suis non respondere fauorem
      speratum meritis. Diram qui contudit hydram
   <font size="2">
    10
   </font>
   notaque fatali portenta labore subegit,
      comperit inuidiam supremo fine domari.
      Vrit enim fulgore suo qui praegrauat artes
      infra se positas; extinctus amabitur idem.
      Praesenti tibi maturos largimur honores
   <font size="2">
    15
   </font>
   iurandasque tuom per numen ponimus aras,
      nil oriturum alias, nil ortum tale fatentes.
      Sed tuus hic populus sapiens et iustus in uno
      te nostris ducibus, te Grais anteferendo
      cetera nequaquam simili ratione modoque
   <font size="2">
    20
   </font>
   aestimat et, nisi quae terris semota suisque
      temporibus defuncta uidet, fastidit et odit,
      sic fautor ueterum ut tabulas peccare uetantis,
      quas bis quinque uiri sanxerunt, foedera regum
      uel Gabiis uel cum rigidis aequata Sabinis,
   <font size="2">
    25
   </font>
   pontificum libros, annosa uolumina uatum
      dictitet Albano Musas in monte locutas.
      Si, quia Graiorum sunt antiquissima quaeque
      scripta uel optima, Romani pensantur eadem
      scriptores trutina, non est quod multa loquamur:
   <font size="2">
    30
   </font>
   nihil intra est oleam, nil extra est in nuce duri;
      uenimus ad summum fortunae: pingimus atque
      psallimus et luctamur Achiuis doctius unctis.
      Si meliora dies, ut uina, poemata reddit,
      scire uelim chartis pretium quotus adroget annus.
   <font size="2">
    35
   </font>
   Scriptor abhinc annos centum qui decidit, inter
      perfectos ueteresque referri debet an inter
      uilis atque nouos? Excludat iurgia finis.
      'Est uetus atque probus centum qui perficit annos.'
      Quid? Qui deperiit minor uno mense uel anno,
   <font size="2">
    40
   </font>
   inter quos referendus erit? Veteresne poetas
      an quos et praesens et postera respuat aetas?
      'Iste quidem ueteres inter ponetur honeste
      qui uel mense breui uel toto est iunior anno.'
      Vtor permisso caudaeque pilos ut equinae
   <font size="2">
    45
   </font>
   paulatim uello et demo unum, demo etiam unum,
      dum cadat elusus ratione ruentis acerui
      qui redit in fastos et uirtutem aestimat annis
      miraturque nihil, nisi quod Libitina sacrauit.
      Ennius, et sapiens et fortis et alter Homerus,
   <font size="2">
    50
   </font>
   ut critici dicunt, leuiter curare uidetur
      quo promissa cadant et somnia Pythagorea.
      Naeuius in manibus non est et mentibus haeret
      paene recens? Adeo sanctum est uetus omne poema.
      Ambigitur quotiens uter utro sit prior, aufert
   <font size="2">
    55
   </font>
   Paccuuius docti famam senis, Accius alti,
      dicitur Afrani toga conuenisse Menandro,
      Plautus ad exemplar Siculi properare Epicharmi,
      uincere Caecilius grauitate, Terentius arte.
      Hos ediscit et hos arto stipata theatro
   <font size="2">
    60
   </font>
   spectat Roma potens; habet hos numeratque poetas
      ad nostrum tempus Liui scriptoris ab aeuo.
      Interdum uolgus rectum uidet, est ubi peccat.
      Si ueteres ita miratur laudatque poetas
      ut nihil anteferat, nihil illis comparet, errat;
   <font size="2">
    65
   </font>
   si quaedam nimis antique, si pleraque dure
      dicere credit eos, ignaue multa fatetur,
      et sapit et mecum facit et Ioue iudicat aequo.
      Non equidem insector delendaue carmina Liui
      esse reor, memini quae plagosum mihi paruo
   <font size="2">
    70
   </font>
   Orbilium dictare; sed emendata uideri
      pulchraque et exactis minimum distantia miror.
      Inter quae uerbum emicuit si forte decorum,
      si uersus paulo concinnior unus et alter,
      iniuste totum ducit uenditque poema.
   <font size="2">
    75
   </font>
   Indignor quicquam reprehendi, non quia crasse
      compositum inlepideue putetur, sed quia nuper,
      nec ueniam antiquis, sed honorem et praemia posci.
      Recte necne crocum floresque perambulet Attae
      fabula si dubitem, clament periisse pudorem
   <font size="2">
    80
   </font>
   cuncti paene patres, ea cum reprehendere coner
      quae grauis Aesopus, quae doctus Roscius egit,
      uel quia nil rectum, nisi quod placuit sibi, ducunt,
      uel quia turpe putant parere minoribus et, quae
      inberbes didicere, senes perdenda fateri.
   <font size="2">
    85
   </font>
   Iam Saliare Numae carmen qui laudat, et illud
      quod mecum ignorat solus uolt scire uideri,
      ingeniis non ille fauet plauditque sepultis,
      nostra sed inpugnat, nos nostraque liuidus odit.
      Quodsi tam Graecis nouitas inuisa fuisset
   <font size="2">
    90
   </font>
   quam nobis, quid nunc esset uetus? Aut quid haberet
      quod legeret tereretque uiritim publicus usus?
      Vt primum positis nugari Graecia bellis
      coepit et in uitium fortuna labier aequa,
      nunc athletarum studiis, nunc arsit equorum,
   <font size="2">
    95
   </font>
   marmoris aut eboris fabros aut aeris amauit,
      suspendit picta uoltum mentemque tabella,
      nunc tibicinibus, nunc est gauisa tragoedis;
      sub nutrice puella uelut si luderet infans,
      quod cupide petiit mature plena reliquit.
   <font size="2">
    100
   </font>
   Quid placet aut odio est, quod non mutabile credas?
      Hoc paces habuere bonae uentique secundi.
      Romae dulce diu fuit et sollemne reclusa
      mane domo uigilare, clienti promere iura,
      cautos nominibus rectis expendere nummos,
   <font size="2">
    105
   </font>
   maiores audire, minori dicere per quae
      crescere res posset, minui damnosa libido.
      Mutauit mentem populus leuis et calet uno
      scribendi studio; pueri patresque seueri
      fronde comas uincti cenant et carmina dictant.
   <font size="2">
    110
   </font>
   Ipse ego, qui nullos me adfirmo scribere uersus,
      inuenior Parthis mendacior et prius orto
      sole uigil calamum et chartas et scrinia posco.
      Nauim agere ignarus nauis timet; habrotonum aegro
      non audet nisi qui didicit dare; quod medicorum est
   <font size="2">
    115
   </font>
   promittunt medici; tractant fabrilia fabri:
      scribimus indocti doctique poemata passim.
      Hic error tamen et leuis haec insania quantas
      uirtutes habeat, sic collige: uatis auarus
      non temere est animus; uersus amat, hoc studet unum;
   <font size="2">
    120
   </font>
   detrimenta, fugas seruorum, incendia ridet;
      non fraudem socio pueroue incogitat ullam
      pupillo; uiuit siliquis et pane secundo;
      militiae quamquam piger et malus, utilis urbi,
      si das hoc, paruis quoque rebus magna iuuari.
   <font size="2">
    125
   </font>
   Os tenerum pueri balbumque poeta figurat,
      torquet ab obscenis iam nunc sermonibus aurem,
      mox etiam pectus praeceptis format amicis,
      asperitatis et inuidiae corrector et irae,
      recte facta refert, orientia tempora notis
   <font size="2">
    130
   </font>
   instruit exemplis, inopem solatur et aegrum.
      Castis cum pueris ignara puella mariti
      disceret unde preces, uatem ni Musa dedisset?
      Poscit opem chorus et praesentia numina sentit,
      caelestis implorat aquas docta prece blandus,
   <font size="2">
    135
   </font>
   auertit morbos, metuenda pericula pellit,
      impetrat et pacem et locupletem frugibus annum;
      carmine di superi placantur, carmine Manes.
      Agricolae prisci, fortes paruoque beati,
      condita post frumenta leuantes tempore festo
   <font size="2">
    140
   </font>
   corpus et ipsum animum spe finis dura ferentem,
      cum sociis operum pueris et coniuge fida
      Tellurem porco, Siluanum lacte piabant,
      floribus et uino Genium memorem breuis aeui.
      Fescennina per hunc inuenta licentia morem
   <font size="2">
    145
   </font>
   uersibus alternis opprobria rustica fudit,
      libertasque recurrentis accepta per annos
      lusit amabiliter, donec iam saeuos apertam
      in rabiem coepit uerti iocus et per honestas
      ire domos impune minax. Doluere cruento
   <font size="2">
    150
   </font>
   dente lacessiti, fuit intactis quoque cura
      condicione super communi; quin etiam lex
      poenaque lata, malo quae nollet carmine quemquam
      describi; uertere modum, formidine fustis
      ad bene dicendum delectandumque redacti.
   <font size="2">
    155
   </font>
   Graecia capta ferum uictorem cepit et artes
      intulit agresti Latio; sic horridus ille
      defluxit numerus Saturnius, et graue uirus
      munditiae pepulere; sed in longum tamen aeuum
      manserunt hodieque manent uestigia ruris.
   <font size="2">
    160
   </font>
   Serus enim Graecis admouit acumina chartis
      et post Punica bella quietus quaerere coepit,
      quid Sophocles et Thespis et Aeschylos utile ferrent.
      Temptauit quoque rem si digne uertere posset,
      et placuit sibi, natura sublimis et acer;
   <font size="2">
    165
   </font>
   nam spirat tragicum satis et feliciter audet,
      sed turpem putat inscite metuitque lituram.
      Creditur, ex medio quia res arcessit, habere
      sudoris minimum, sed habet comoedia tanto
      plus oneris, quanto ueniae minus. Aspice, Plautus
   <font size="2">
    170
   </font>
   quo pacto partis tutetur amantis ephebi,
      ut patris attenti, lenonis ut insidiosi,
      quantus sit Dossennus edacibus in parasitis,
      quam non adstricto percurrat pulpita socco;
      gestit enim nummum in loculos demittere, post hoc
   <font size="2">
    175
   </font>
   securus, cadat an recto stet fabula talo.
      Quem tulit ad scaenam uentoso Gloria curru
      exanimat lentus spectator, sedulus inflat;
      sic leue, sic paruum est animum quod laudis auarum
      subruit aut reficit. Valeat res ludicra, si me
   <font size="2">
    180
   </font>
   palma negata macrum, donata reducit opimum.
      Saepe etiam audacem fugat hoc terretque poetam,
      quod numero plures, uirtute et honore minores,
      indocti stolidique et depugnare parati
      si discordet eques, media inter carmina poscunt
   <font size="2">
    185
   </font>
   aut ursum aut pugiles; his nam plebecula gaudet.
      Verum equitis quoque iam migrauit ab aure uoluptas
      omnis ad incertos oculos et gaudia uana.
      Quattuor aut pluris aulaea premuntur in horas
      dum fugiunt equitum turmae peditumque cateruae;
   <font size="2">
    190
   </font>
   mox trahitur manibus regum fortuna retortis,
      esseda festinant, pilenta, petorrita, naues,
      captiuum portatur ebur, captiua Corinthus.
      Si foret in terris, rideret Democritus, seu
      diuersum confusa genus panthera camelo
   <font size="2">
    195
   </font>
   siue elephans albus uolgi conuerteret ora;
      spectaret populum ludis attentius ipsis
      ut sibi praebentem nimio spectacula plura;
      scriptores autem narrare putaret asello
      fabellam surdo. Nam quae peruincere uoces
   <font size="2">
    200
   </font>
   eualuere sonum, referunt quem nostra theatra?
      Garganum mugire putes nemus aut mare Tuscum,
      tanto cum strepitu ludi spectantur et artes
      diuitiaeque peregrinae, quibus oblitus actor
      cum stetit in scaena, concurrit dextera laeuae.
   <font size="2">
    205
   </font>
   Dixit adhuc aliquid? Nil sane. Quid placet ergo?
      Lana Tarentino uiolas imitata ueneno.
      Ac ne forte putes me, quae facere ipse recusem,
      cum recte tractent alii, laudare maligne,
      ille per extentum funem mihi posse uidetur
   <font size="2">
    210
   </font>
   ire poeta meum qui pectus inaniter angit,
      inritat, mulcet, falsis terroribus implet,
      ut magus, et modo me Thebis, modo ponit Athenis.
      Verum age et his, qui se lectori credere malunt
      quam spectatoris fastidia ferre superbi,
   <font size="2">
    215
   </font>
   curam redde breuem, si munus Apolline dignum
      uis complere libris et uatibus addere calcar,
      ut studio maiore petant Helicona uirentem.
      Multa quidem nobis facimus mala saepe poetae
      (ut uineta egomet caedam mea), cum tibi librum
   <font size="2">
    220
   </font>
   sollicito damus aut fesso; cum laedimur, unum
      si quis amicorum est ausus reprehendere uersum;
      cum loca iam recitata reuoluimus inreuocati;
      cum lamentamur non apparere labores
      nostros et tenui deducta poemata filo;
   <font size="2">
    225
   </font>
   cum speramus eo rem uenturam ut, simul atque
      carmina rescieris non fingere, commodus ultro
      arcessas et egere uetes et scribere cogas.
      Sed tamen est operae pretium cognoscere qualis
      aedituos habeat belli spectata domique
   <font size="2">
    230
   </font>
   uirtus, indigno non committenda poetae.
      Gratus Alexandro regi Magno fuit ille
      Choerilos, incultis qui uersibus et male natis
      rettulit acceptos, regale nomisma, Philippos.
      Sed ueluti tractata notam labemque remittunt
   <font size="2">
    235
   </font>
   attramenta, fere scriptores carmine foedo
      splendida facta linunt. Idem rex ille, poema
      qui tam ridiculum tam care prodigus emit,
      edicto uetuit nequis se praeter Apellen
      pingeret aut alius Lysippo duceret aera
   <font size="2">
    240
   </font>
   fortis Alexandri uoltum simulantia. Quodsi
      iudicium subtile uidendis artibus illud
      ad libros et ad haec Musarum dona uocares,
      Boeotum in crasso iurares aere natum.
      At neque dedecorant tua de se iudicia atque
   <font size="2">
    245
   </font>
   munera, quae multa dantis cum laude tulerunt
      dilecti tibi Vergilius Variusque poetae,
      nec magis expressi uoltus per aenea signa
      quam per uatis opus mores animique uirorum
      clarorum apparent. Nec sermones ego mallem
   <font size="2">
    250
   </font>
   repentis per humum quam res componere gestas
      terrarumque situs et flumina dicere et arces
      montibus impositas et barbara regna tuisque
      auspiciis totum confecta duella per orbem,
      claustraque custodem pacis cohibentia Ianum
   <font size="2">
    255
   </font>
   et formidatam Parthis te principe Romam,
      si, quantum cuperem, possem quoque; sed neque paruom
      carmen maiestas recipit tua, nec meus audet
      rem temptare pudor, quam uires ferre recusent.
      Sedulitas autem stulte quem diligit urget,
   <font size="2">
    260
   </font>
   praecipue cum se numeris commendat et arte;
      discit enim citius meminitque libentius illud
      quod quis deridet quam quod probat et ueneratur.
      Nil moror officium quod me grauat, ac neque ficto
      in peius uoltu proponi cereus usquam
   <font size="2">
    265
   </font>
   nec praue factis decorari uersibus opto,
      ne rubeam pingui donatus munere et una
      cum scriptore meo capsa porrectus operta
      deferar in uicum uendentem tus et odores
      et piper et quicquid chartis amicitur ineptis.
   <font size="2">
    270
   </font>
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Flore, bono claroque fidelis amice Neroni,
      siquis forte uelit puerum tibi uendere natum
      Tibure uel Gabiis et tecum sic agat: 'Hic et
      candidus et talos a uertice pulcher ad imos
      fiet eritque tuus nummorum milibus octo,
   <font size="2">
    5
   </font>
   uerna ministeriis ad nutus aptus erilis,
      litterulis Graecis inbutus, idoneus arti
      cuilibet; argilla quiduis imitaberis uda;
      quin etiam canet indoctum, sed dulce bibenti.
      Multa fidem promissa leuant, ubi plenius aequo
   <font size="2">
    10
   </font>
   laudat uenalis qui uolt extrudere merces.
      Res urget me nulla; meo sum pauper in aere.
      Nemo hoc mangonum faceret tibi; non temere a me
      quiuis ferret idem. Semel hic cessauit et, ut fit,
      in scalis latuit metuens pendentis habenae';
   <font size="2">
    15
   </font>
   des nummos, excepta nihil te si fuga laedit,
      ille ferat pretium poenae securus, opinor.
      Prudens emisti uitiosum, dicta tibi est lex;
      insequeris tamen hunc et lite moraris iniqua?
      Dixi me pigrum proficiscenti tibi, dixi
   <font size="2">
    20
   </font>
   talibus officiis prope mancum, ne mea saeuos
      iurgares ad te quod epistula nulla rediret.
      Quid tum profeci, mecum facientia iura
      si tamen adtemptas? Quereris super hoc etiam quod
      expectata tibi non mittam carmina mendax.
   <font size="2">
    25
   </font>
   Luculli miles collecta uiatica multis
      aerumnis, lassus dum noctu stertit, ad assem
      perdiderat; post hoc uehemens lupus, et sibi et hosti
      iratus pariter, ieiunis dentibus acer,
      praesidium regale loco deiecit, ut aiunt,
   <font size="2">
    30
   </font>
   summe munito et multarum diuite rerum.
      Clarus ob id factum donis ornatur honestis,
      accipit et bis dena super sestertia nummum.
      Forte sub hoc tempus castellum euertere praetor
      nescio quod cupiens hortari coepit eundem
   <font size="2">
    35
   </font>
   uerbis quae timido quoque possent addere mentem;
      'I, bone, quo uirtus tua te uocat, i pede fausto,
      grandia laturus meritorum praemia. Quid stas?'
      Post haec ille catus, quantumuis rusticus: 'Ibit,
      ibit eo, quo uis, qui zonam perdidit' inquit.
   <font size="2">
    40
   </font>
   Romae nutriri mihi contigit atque doceri
      iratus Grais quantum nocuisset Achilles.
      Adiecere bonae paulo plus artis Athenae,
      scilicet ut uellem curuo dinoscere rectum
      atque inter siluas Academi quaerere uerum.
   <font size="2">
    45
   </font>
   Dura sed emouere loco me tempora grato
      ciuilisque rudem belli tulit aestus in arma
      Caesaris Augusti non responsura lacertis.
      Vnde simul primum me dimisere Philippi,
      decisis humilem pinnis inopemque paterni
   <font size="2">
    50
   </font>
   et laris et fundi paupertas impulit audax
      ut uersus facerem; sed quod non desit habentem
      quae poterunt umquam satis expurgare cicutae,
      ni melius dormire putem quam scribere uersus?
      Singula de nobis anni praedantur euntes;
   <font size="2">
    55
   </font>
   eripuere iocos, uenerem, conuiuia, ludum;
      tendunt extorquere poemata; quid faciam uis?
      Denique non omnes eadem mirantur amantque;
      carmine tu gaudes, hic delectatur iambis,
      ille Bioneis sermonibus et sale nigro.
   <font size="2">
    60
   </font>
   Tres mihi conuiuae prope dissentire uidentur,
      poscentes uario multum diuersa palato.
      Quis dem? Quid non dem? Renuis quod tu, iubet alter;
      quod petis, id sane est inuisum acidumque duobus.
      Praeter cetera me Romaene poemata censes
   <font size="2">
    65
   </font>
   scribere posse inter tot curas totque labores?
      Hic sponsum uocat, hic auditum scripta, relictis
      omnibus officiis; cubat hic in colle Quirini,
      hic extremo in Auentino, uisendus uterque;
      interualla uides humane commoda. 'Verum
   <font size="2">
    70
   </font>
   purae sunt plateae, nihil ut meditantibus obstet.'
      Festinat calidus mulis gerulisque redemptor,
      torquet nunc lapidem, nunc ingens machina tignum,
      tristia robustis luctantur funera plaustris,
      hac rabiosa fugit canis, hac lutulenta ruit sus;
   <font size="2">
    75
   </font>
   i nunc et uersus tecum meditare canoros.
      Scriptorum chorus omnis amat nemus et fugit urbem,
      rite cliens Bacchi somno gaudentis et umbra;
      tu me inter strepitus nocturnos atque diurnos
      uis canere et contracta sequi uestigia uatum?
   <font size="2">
    80
   </font>
   Ingenium, sibi quod uacuas desumpsit Athenas
      et studiis annos septem dedit insenuitque
      libris et curis, statua taciturnius exit
      plerumque et risu populum quatit: hic ego, rerum
      fluctibus in mediis et tempestatibus urbis,
   <font size="2">
    85
   </font>
   uerba lyrae motura sonum conectere digner?
      Frater erat Romae consulti rhetor, ut alter
      alterius sermone meros audiret honores,
      Gracchus ut hic illi, foret huic ut Mucius ille.
      Qui minus argutos uexat furor iste poetas?
   <font size="2">
    90
   </font>
   Carmina compono, hic elegos, 'mirabile uisu
      caelatumque nouem Musis opus.' Aspice primum
      quanto cum fastu, quanto molimine circum
      spectemus uacuam Romanis uatibus aedem;
      mox etiam, si forte uacas, sequere et procul audi
   <font size="2">
    95
   </font>
   quid ferat et qua re sibi nectat uterque coronam.
      Caedimur et totidem plagis consumimus hostem,
      lento Samnites ad lumina prima duello.
      Discedo Alcaeus puncto illius; ille meo quis?
      Quis nisi Callimachus? Si plus adposcere uisus,
   <font size="2">
    100
   </font>
   fit Mimnermus et optiuo cognomine crescit.
      Multa fero ut placem genus inritabile uatum,
      cum scribo et supplex populi suffragia capto;
      idem finitis studiis et mente recepta
      opturem patulas impune legentibus auris.
   <font size="2">
    105
   </font>
   Ridentur mala qui componunt carmina; uerum
      gaudent scribentes et se uenerantur et ultro,
      si taceas, laudant quicquid scripsere beati.
      At qui legitimum cupiet fecisse poema,
      cum tabulis animum censoris sumet honesti;
   <font size="2">
    110
   </font>
   audebit, quaecumque parum splendoris habebunt
      et sine pondere erunt et honore indigna ferentur,
      uerba mouere loco, quamuis inuita recedant
      et uersentur adhuc inter penetralia Vestae;
      obscurata diu populo bonus eruet atque
   <font size="2">
    115
   </font>
   proferet in lucem speciosa uocabula rerum,
      quae priscis memorata Catonibus atque Cethegis
      nunc situs informis premit et deserta uetustas;
      adsciscet noua, quae genitor produxerit usus.
      Vehemens et liquidus puroque simillimus amni
   <font size="2">
    120
   </font>
   fundet opes Latiumque beabit diuite lingua;
      luxuriantia compescet, nimis aspera sano
      leuabit cultu, uirtute carentia tollet,
      ludentis speciem dabit et torquebitur, ut qui
      nunc Satyrum, nunc agrestem Cyclopa mouetur.
   <font size="2">
    125
   </font>
   Praetulerim scriptor delirus inersque uideri,
      dum mea delectent mala me uel denique fallant,
      quam sapere et ringi. Fuit haud ignobilis Argis,
      qui se credebat miros audire tragoedos
      in uacuo laetus sessor plausorque theatro,
   <font size="2">
    130
   </font>
   cetera qui uitae seruaret munia recto
      more, bonus sane uicinus, amabilis hospes,
      comis in uxorem, posset qui ignoscere seruis
      et signo laeso non insanire lagoenae,
      posset qui rupem et puteum uitare patentem.
   <font size="2">
    135
   </font>
   Hic ubi cognatorum opibus curisque refectus
      expulit elleboro morbum bilemque meraco
      et redit ad sese: 'Pol, me occidistis, amici,
      non seruastis' ait, 'cui sic extorta uoluptas
      et demptus per uim mentis gratissimus error.'
   <font size="2">
    140
   </font>
   Nimirum sapere est abiectis utile nugis,
      et tempestiuum pueris concedere ludum,
      ac non uerba sequi fidibus modulanda Latinis,
      sed uerae numerosque modosque ediscere uitae.
      Quocirca mecum loquor haec tacitusque recordor:
   <font size="2">
    145
   </font>
   'Si tibi nulla sitim finiret copia lymphae,
      narrares medicis; quod, quanto plura parasti,
      tanto plura cupis, nulline faterier audes?
      Si uolnus tibi monstrata radice uel herba
      non fieret leuius, fugeres radice uel herba
   <font size="2">
    150
   </font>
   proficiente nihil curarier; audieras, cui
      rem di donarent, illi decedere prauam
      stultitiam, et cum sis nihilo sapientior, ex quo
      plenior es, tamen uteris monitoribus isdem?
      At si diuitiae prudentem reddere possent,
   <font size="2">
    155
   </font>
   si cupidum timidumque minus te, nempe ruberes,
      uiueret in terris te siquis auarior uno.
      Si proprium est quod quis libra mercatus et aere est,
      quaedam, si credis consultis, mancipat usus,
      qui te pascit ager, tuus est, et uilicus Orbi,
   <font size="2">
    160
   </font>
   cum segetes occat tibi mox frumenta daturas,
      te dominum sentit. Das nummos, accipis uuam,
      pullos, oua, cadum temeti; nempe modo isto
      paulatim mercaris agrum, fortasse trecentis
      aut etiam supra nummorum milibus emptum.
   <font size="2">
    165
   </font>
   Quid refert, uiuas numerato nuper an olim?
      Emptor Aricini quoniam Veientis et arui
      emptum cenat holus, quamuis aliter putat, emptis
      sub noctem gelidam lignis calefactat aenum,
      sed uocat usque suum, qua populus adsita certis
   <font size="2">
    170
   </font>
   limitibus uicina refugit iurgia; tamquam
      sit proprium quicquam, puncto quod mobilis horae
      nunc prece, nunc pretio, nunc ui, nunc morte suprema
      permutet dominos et cedat in altera iura.
      Sic quia perpetuus nulli datur usus et heres
   <font size="2">
    175
   </font>
   heredem alterius uelut unda superuenit undam,
      quid uici prosunt aut horrea? Quid Calabris
      saltibus adiecti Lucani, si metit Orcus
      grandia cum paruis, non exorabilis auro?
      Gemmas, marmor, ebur, Tyrrhena sigilla, tabellas,
   <font size="2">
    180
   </font>
   argentum, uestes Gaetulo murice tinctas
      sunt qui non habeant, est qui non curat habere.
      Cur alter fratrum cessare et ludere et ungui
      praeferat Herodis palmetis pinguibus, alter
      diues et inportunus ad umbram lucis ab ortu
   <font size="2">
    185
   </font>
   siluestrem flammis et ferro mitiget agrum,
      scit Genius, natale comes qui temperat astrum,
      naturae deus humanae, mortalis in unum
      quodque caput, uoltu mutabilis, albus et ater.
      Vtar et ex modico, quantum res poscet, aceruo
   <font size="2">
    190
   </font>
   tollam, nec metuam quid de me iudicet heres,
      quod non plura datis inuenerit; et tamen idem
      scire uolam quantum simplex hilarisque nepoti
      discrepet et quantum discordet parcus auaro.
      Distat enim, spargas tua prodigus an neque sumptum
   <font size="2">
    195
   </font>
   inuitus facias neque plura parare labores,
      ac potius, puer ut festis Quinquatribus olim,
      exiguo gratoque fruaris tempore raptim.
      Pauperies inmunda domus procul absit; ego utrum
      naue ferar magna an parua, ferar unus et idem.
   <font size="2">
    200
   </font>
   Non agimur tumidis uelis Aquilone secundo;
      non tamen aduersis aetatem ducimus Austris,
      uiribus, ingenio, specie, uirtute, loco, re
      extremi primorum, extremis usque priores.
      Non es auarus: abi. Quid? Cetera iam simul isto
   <font size="2">
    205
   </font>
   cum uitio fugere? Caret tibi pectus inani
      ambitione? Caret mortis formidine et ira?
      Somnia, terrores magicos, miracula, sagas,
      nocturnos lemures portentaque Thessala rides?
      Natalis grate numeras? Ignoscis amicis?
   <font size="2">
    210
   </font>
   Lenior et melior fis accedente senecta?
      Quid te exempta iuuat spinis de pluribus una?
      Viuere si recte nescis, decede peritis.
      Lusisti satis, edisti satis atque bibisti;
      tempus abire tibi est, ne potum largius aequo
   <font size="2">
    215
   </font>
   rideat et pulset lasciua decentius aetas.'
  </p>
 </body>
</div>