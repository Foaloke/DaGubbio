<div>
 Martial II
 <body>
  <p class="pagehead">
   M. VALERI MARTIALIS EPIGRAMMATON LIBER II
  </p>
  <p class="border">
  </p>
  <p>
   Valerius Martialis Deciano suo sal.
  </p>
  <p>
   1. 'Quid nobis' inquis 'cum epistola? parum enim tibi praestamus, si legimus epigrammata? quid hic porro dicturus es quod non possis uersibus dicere? 2. Video quare tragoedia aut comoedia epistolam accipiant, quibus pro se loqui non licet: epigrammata curione non egent et contenta sunt sua, id est mala, lingua: in quacumque pagina uisum est, epistolam faciunt. 3. Noli ergo, si tibi uidetur, rem facere ridiculam et in toga saltantis inducere personam. 4. Denique uideris an te delectet contra retiarium ferula. 5. Ego inter illos sedeo qui protinus reclamant.' 6. Puto me hercules, Deciane, uerum dicis. 7. Quid si scias cum qua et quam longa epistola negotium fueris habiturus? 8. Itaque quod exigis fiat. Debebunt tibi si qui in hunc librum inciderint, quod ad primam paginam non lassi peruenient.
  </p>
  <p class="border">
  </p>
  <p>
   <b>
    1
   </b>
  </p>
  <p>
   Ter centena quidem poteras epigrammata ferre,
           sed quis te ferret perlegeretque, liber?
      At nunc succincti quae sint bona disce libelli.
           Hoc primum est, breuior quod mihi charta perit;
      deinde, quod haec una peragit librarius hora,
   <span>
    5
   </span>
   nec tantum nugis seruiet ille meis;
      tertia res haec est, quod si cui forte legeris,
           sis licet usque malus, non odiosus eris.
      Te conuiua leget mixto quincunce, sed ante
           incipiat positus quam tepuisse calix.
   <span>
    10
   </span>
   Esse tibi tanta cautus breuitate uideris?
           Ei mihi, quam multis sic quoque longus eris!
  </p>
  <p class="shortborder">
  </p>
  <p>
   <b>
    2
   </b>
  </p>
  <p>
   Creta dedit magnum, maius dedit Africa nomen,
           Scipio quod uictor quodque Metellus habet;
      nobilius domito tribuit Germania Rheno,
           et puer hoc dignus nomine, Caesar, eras.
      Frater Idumaeos meruit cum patre triumphos:
   <span>
    5
   </span>
   quae datur ex Chattis laurea, tota tua est.
  </p>
  <p class="shortborder">
  </p>
  <p>
   <b>
    3
   </b>
  </p>
  <p>
   Sexte, nihil debes, nil debes, Sexte, fatemur:
           debet enim, si quis soluere, Sexte, potest.
  </p>
  <p class="shortborder">
  </p>
  <p>
   <b>
    4
   </b>
  </p>
  <p>
   O quam blandus es, Ammiane, matri!
      quam blanda est tibi mater, Ammiane!
      Fratrem te uocat et soror uocatur.
      Cur uos nomina nequiora tangunt?
      Quare non iuuat hoc quod estis esse?
   <span>
    5
   </span>
   Lusum creditis hoc iocumque? Non est:
      matrem, quae cupit esse se sororem,
      nec matrem iuuat esse nec sororem.
  </p>
  <p class="shortborder">
  </p>
  <p>
   <b>
    5
   </b>
  </p>
  <p>
   Ne ualeam, si non totis, Deciane, diebus
           et tecum totis noctibus esse uelim.
      Sed duo sunt quae nos disiungunt milia passum:
           quattuor haec fiunt, cum rediturus eam.
      Saepe domi non es; cum sis quoque, saepe negaris:
   <span>
    5
   </span>
   uel tantum causis uel tibi saepe uacas.
      Te tamen ut uideam, duo milia non piget ire;
           ut te non uideam, quattuor ire piget.
  </p>
  <p class="shortborder">
  </p>
  <p>
   <b>
    6
   </b>
  </p>
  <p>
   I nunc, edere me iube libellos.
      Lectis uix tibi paginis duabus
      spectas eschatocollion, Seuere,
      et longas trahis oscitationes.
      Haec sunt, quae relegente me solebas
   <span>
    5
   </span>
   rapta exscribere, sed Vitellianis;
      haec sunt, singula quae sinu ferebas
      per conuiuia cuncta, per theatra;
      haec sunt aut meliora si qua nescis.
      Quid prodest mihi tam macer libellus,
   <span>
    10
   </span>
   nullo crassior ut sit umbilico,
      si totus tibi triduo legatur?
      Numquam deliciae supiniores.
      Lassus tam cito deficis uiator,
      et cum currere debeas Bouillas,
   <span>
    15
   </span>
   interiungere quaeris ad Camenas?
      I nunc, edere me iube libellos.
  </p>
  <p class="shortborder">
  </p>
  <p>
   <b>
    7
   </b>
  </p>
  <p>
   Declamas belle, causas agis, Attice, belle;
           historias bellas, carmina bella facis;
      componis belle mimos, epigrammata belle;
           bellus grammaticus, bellus es astrologus,
      et belle cantas et saltas, Attice, belle;
   <span>
    5
   </span>
   bellus es arte lyrae, bellus es arte pilae.
      Nil bene cum facias, facias tamen omnia belle,
           uis dicam quid sis? Magnus es ardalio.
  </p>
  <p class="shortborder">
  </p>
  <p>
   <b>
    8
   </b>
  </p>
  <p>
   Si qua uidebuntur chartis tibi, lector, in istis
           siue obscura nimis siue latina parum,
      non meus est error: nocuit librarius illis
           dum properat uersus adnumerare tibi.
      Quod si non illum sed me peccasse putabis,
   <span>
    5
   </span>
   tunc ego te credam cordis habere nihil.
      'Ista tamen mala sunt.' Quasi nos manifesta negemus!
           Haec mala sunt, sed tu non meliora facis.
  </p>
  <p class="shortborder">
  </p>
  <p>
   <b>
    9
   </b>
  </p>
  <p>
   Scripsi, rescripsit nil Naeuia, non dabit ergo.
           Sed puto quod scripsi legerat: ergo dabit.
  </p>
  <p class="shortborder">
  </p>
  <p>
   <b>
    10
   </b>
  </p>
  <p>
   Basia dimidio quod das mihi, Postume, labro,
           laudo: licet demas hinc quoque dimidium.
      Vis dare maius adhuc et inenarrabile munus?
           Hoc tibi habe totum, Postume, dimidium.
  </p>
  <p class="shortborder">
  </p>
  <p>
   <b>
    11
   </b>
  </p>
  <p>
   Quod fronte Selium nubila uides, Rufe,
      quod ambulator porticum terit seram,
      lugubre quiddam quod tacet piger uoltus,
      quod paene terram nasus indecens tangit,
      quod dextra pectus pulsat et comam uellit:
   <span>
    5
   </span>
   non ille amici fata luget aut fratris,
      uterque natus uiuit et precor uiuat,
      salua est et uxor sarcinaeque seruique,
      nihil colonus uilicusque decoxit.
      Maeroris igitur causa quae? Domi cenat.
   <span>
    10
   </span>
  </p>
  <p class="shortborder">
  </p>
  <p>
   <b>
    12
   </b>
  </p>
  <p>
   Esse quid hoc dicam quod olent tua basia murram
           quodque tibi est numquam non alienus odor?
      Hoc mihi suspectum est, quod oles bene, Postume,semper:
           Postume, non bene olet qui bene semper olet.
  </p>
  <p class="shortborder">
  </p>
  <p>
   <b>
    13
   </b>
  </p>
  <p>
   Et iudex petit et petit patronus:
      soluas censeo, Sexte, creditori.
  </p>
  <p class="shortborder">
  </p>
  <p>
   <b>
    14
   </b>
  </p>
  <p>
   Nil intemptatum Selius, nil linquit inausum,
           cenandum quotiens iam uidet esse domi.
      Currit ad Europen et te, Pauline, tuosque
           laudat Achilleos, sed sine fine, pedes.
      Si nihil Europe fecit, tunc Saepta petundur,
   <span>
    5
   </span>
   si quid Phillyrides praestet et Aesonides.
      Hinc quoque deceptus Memphitica templa frequentat,
           adsidet et cathedris, maesta iuuenca, tuis.
      Inde petit centum pendentia tecta columnis,
           illinc Pompei dona nemusque duplex;
   <span>
    10
   </span>
   nec Fortunati spernit nec balnea Fausti,
           nec Grylli tenebras Aeoliamque Lupi:
      nam thermis iterumque iterumque iterumque lauatur.
           Omnia cum fecit, sed renuente deo,
      lotus ad Europes tepidae buxeta recurrit,
   <span>
    15
   </span>
   si quis ibi serum carpat amicus iter.
      Per te perque tuam, uector lasciue, puellam,
           ad cenam Selium tu, rogo, taure, uoca.
  </p>
  <p class="shortborder">
  </p>
  <p>
   <b>
    15
   </b>
  </p>
  <p>
   Quod nulli calicem tuum propinas
      humane facis, Horme, non superbe.
  </p>
  <p class="shortborder">
  </p>
  <p>
   <b>
    16
   </b>
  </p>
  <p>
   Zoilus aegrotat: faciunt hanc stragula febrem.
           Si fuerit sanus, coccina quid facient?
      quid torus a Nilo, quid Sidone tinctus olenti?
           ostendit stultas quid nisi morbus opes?
      Quid tibi cum medicis? dimitte Machaonas omnis.
   <span>
    5
   </span>
   Vis fieri sanus? stragula sume mea.
  </p>
  <p class="shortborder">
  </p>
  <p>
   <b>
    17
   </b>
  </p>
  <p>
   Tonstrix Suburae faucibus sedet primis,
      cruenta pendent qua flagella tortorum
      Argique Letum multus obsidet sutor:
      sed ista tonstrix, Ammiane, non tondet,
      non tondet, inquam. Quid igitur facit? Radit.
   <span>
    5
   </span>
  </p>
  <p class="shortborder">
  </p>
  <p>
   <b>
    18
   </b>
  </p>
  <p>
   Capto tuam, pudet heu, sed capto, Maxime, cenam,
           tu captas aliam: iam sumus ergo pares.
      Mane salutatum uenio, tu diceris isse
           ante salutatum: iam sumus ergo pares.
      Sum comes ipse tuus tumidique anteambulo regis,
   <span>
    5
   </span>
   tu comes alterius: iam sumus ergo pares.
      Esse sat est seruum, iam nolo uicarius esse.
           Qui rex est regem, Maxime, non habeat.
  </p>
  <p class="shortborder">
  </p>
  <p>
   <b>
    19
   </b>
  </p>
  <p>
   Felicem fieri credis me, Zoile, cena?
           felicem cena, Zoile, deinde tua?
      Debet Aricino conuiua recumbere cliuo,
           quem tua felicem, Zoile, cena facit.
  </p>
  <p class="shortborder">
  </p>
  <p>
   <b>
    20
   </b>
  </p>
  <p>
   Carmina Paulus emit, recitat sua carmina Paulus.
           Nam quod emas possis iure uocare tuum.
  </p>
  <p class="shortborder">
  </p>
  <p>
   <b>
    21
   </b>
  </p>
  <p>
   Basia das aliis, aliis das, Postume, dextram.
           Dicis 'Vtrum mauis? elige.' Malo manum.
  </p>
  <p class="shortborder">
  </p>
  <p>
   <b>
    22
   </b>
  </p>
  <p>
   Quid mihi uobiscum est, o Phoebe nouemque sorores?
           ecce nocet uati Musa iocosa suo.
      Dimidio nobis dare Postumus ante solebat
           basia, nunc labro coepit utroque dare.
  </p>
  <p class="shortborder">
  </p>
  <p>
   <b>
    23
   </b>
  </p>
  <p>
   Non dicam, licet usque me rogetis,
      qui sit Postumus in meo libello,
      non dicam: quid enim mihi necesse est
      has offendere basiationes,
      quae se tam bene uindicare possunt?
   <span>
    5
   </span>
  </p>
  <p class="shortborder">
  </p>
  <p>
   <b>
    24
   </b>
  </p>
  <p>
   'Si det iniqua tibi tristem fortuna reatum,
           squalidus haerebo pallidiorque reo:
      si iubeat patria damnatum excedere terra,
           per freta, per scopulos exulis ibo comes.'
      Dat tibi diuitias: ecquid sunt ista duorum?
   <span>
    5
   </span>
   Das partem? Multum est? Candide, das aliquid?
      Mecum eris ergo miser: quod si deus ore sereno
           adnuerit, felix, Candide, solus eris.
  </p>
  <p class="shortborder">
  </p>
  <p>
   <b>
    25
   </b>
  </p>
  <p>
   Das numquam, semper promittis, Galla, roganti:
           si semper fallis, iam rogo, Galla, nega.
  </p>
  <p class="shortborder">
  </p>
  <p>
   <b>
    26
   </b>
  </p>
  <p>
   Quod querulum spirat, quod acerbum Naeuia tussit,
           inque tuos mittit sputa subinde sinus,
      iam te rem factam, Bithynice, credis habere?
           Erras: blanditur Naeuia, non moritur.
  </p>
  <p class="shortborder">
  </p>
  <p>
   <b>
    27
   </b>
  </p>
  <p>
   Laudantem Selium cenae cum retia tendit
           accipe, siue legas siue patronus agas:
      'Effecte! grauiter! cito! nequiter! euge! beate!'
           'Hoc uolui! Facta est iam tibi cena, tace.'
  </p>
  <p class="shortborder">
  </p>
  <p>
   <b>
    28
   </b>
  </p>
  <p>
   Rideto multum qui te, Sextille, cinaedum
           dixerit et digitum porrigito medium.
      Sed nec pedico es nec tu, Sextille, fututor,
           calda Vetustinae nec tibi bucca placet.
      Ex istis nihil es fateor, Sextille: quid ergo es?
   <span>
    5
   </span>
   Nescio, sed tu scis res superesse duas.
  </p>
  <p class="shortborder">
  </p>
  <p>
   <b>
    29
   </b>
  </p>
  <p>
   Rufe, uides illum subsellia prima terentem,
           cuius et hinc lucet sardonychata manus
      quaeque Tyron totiens epotauere lacernae
           et toga non tactas uincere iussa niues,
      cuius olet toto pinguis coma Marcelliano
   <span>
    5
   </span>
   et splendent uolso bracchia trita pilo,
      non hesterna sedet lunata lingula planta,
           coccina non laesum pingit aluta pedem,
      et numerosa linunt stellantem splenia frontem.
           Ignoras quid sit? Splenia tolle, leges.
   <span>
    10
   </span>
  </p>
  <p class="shortborder">
  </p>
  <p>
   <b>
    30
   </b>
  </p>
  <p>
   Mutua uiginti sestertia forte rogabam,
           quae uel donanti non graue munus erat:
      quippe rogabatur felixque uetusque sodalis
           et cuius laxas arca flagellat opes.
      Is mihi 'Diues eris, si causas egeris' inquit.
   <span>
    5
   </span>
   Quod peto da, Gai: non peto consilium.
  </p>
  <p class="shortborder">
  </p>
  <p>
   <b>
    31
   </b>
  </p>
  <p>
   Saepe ego Chrestinam futui. Det quam bene quaeris?
           Supra quod fieri nil, Mariane, potest.
  </p>
  <p class="shortborder">
  </p>
  <p>
   <b>
    32
   </b>
  </p>
  <p>
   Lis mihi cum Balbo est, tu Balbum offendere non uis,
           Pontice. Cum Licino est: hic quoque magnus homo est.
      Vexat saepe meum Patrobas confinis agelllum:
           contra libertum Caesaris ire times.
      Abnegat et retinet nostrum Laronia seruum:
   <span>
    5
   </span>
   respondes 'Orba est, diues, anus, uidua.'
      Non bene, crede mihi, seruo seruitur amico:
           sit liber, dominus qui uolet esse meus.
  </p>
  <p class="shortborder">
  </p>
  <p>
   <b>
    33
   </b>
  </p>
  <p>
   Cur non basio te, Philaeni? calua es.
      Cur non basio te, Philaeni? rufa es.
      Cur non basio te, Philaeni? lusca es.
      Haec qui basiat, o Philaeni, fellat.
  </p>
  <p class="shortborder">
  </p>
  <p>
   <b>
    34
   </b>
  </p>
  <p>
   Cum placeat Phileros tota tibi dote redemptus,
           tres pateris natos, Galla, perire fame.
      Praestatur cano tanta indulgentia cunno
           quem nec casta potest iam decuisse Venus.
      Perpetuam di te faciant Philerotis amicam,
   <span>
    5
   </span>
   o mater, qua nec Pontia deterior.
  </p>
  <p class="shortborder">
  </p>
  <p>
   <b>
    35
   </b>
  </p>
  <p>
   Cum sint crura tibi similent quae cornua lunae,
           in rhytio poteras, Phoebe, lauare pedes.
  </p>
  <p class="shortborder">
  </p>
  <p>
   <b>
    36
   </b>
  </p>
  <p>
   Flectere te nolim, sed nec turbare capillos;
           splendida sit nolo, sordida nolo cutis;
      nec mitratorum nec sit tibi barba reorum:
           nolo uirum nimium, Pannyche, nolo parum.
      Nunc sunt crura pilis et sunt tibi pectora saetis
   <span>
    5
   </span>
   horrida, sed mens est, Pannyche, uolsa tibi.
  </p>
  <p class="shortborder">
  </p>
  <p>
   <b>
    37
   </b>
  </p>
  <p>
   Quidquid ponitur hinc et inde uerris,
      mammas suminis imbricemque porci
      communemque duobus attagenam,
      mullum dimidium lupumque totum
      muraenaeque latus femurque pulli
   <span>
    5
   </span>
   stillantemque alica sua palumbum.
      Haec cum condita sunt madente mappa,
      traduntur puero domum ferenda:
      nos accumbimus otiosa turba.
      Vllus si pudor est, repone cenam:
   <span>
    10
   </span>
   cras te, Caeciliane, non uocaui.
  </p>
  <p class="shortborder">
  </p>
  <p>
   <b>
    38
   </b>
  </p>
  <p>
   Quid mihi reddat ager quaeris, Line, Nomentanus?
           Hoc mihi reddit ager: te, Line, non uideo.
  </p>
  <p class="shortborder">
  </p>
  <p>
   <b>
    39
   </b>
  </p>
  <p>
   Coccina famosae donas et ianthina moechae:
           uis dare quae meruit munera? Mitte togam.
  </p>
  <p class="shortborder">
  </p>
  <p>
   <b>
    40
   </b>
  </p>
  <p>
   Vri Tongilius male dicitur hemitritaeo.
           Noui hominis fraudes: esurit atque sitit.
      Subdola tenduntur crassis nunc retia turdis,
           hamus et in mullum mittitur atque lupum.
      Caecuba saccentur quaeque annus coxit Opimi,
   <span>
    5
   </span>
   condantur parco fusca Falerna uitro.
      omnes Tongilium medici iussere lauari:
           o stulti, febrem creditis esse? Gula est.
  </p>
  <p class="shortborder">
  </p>
  <p>
   <b>
    41
   </b>
  </p>
  <p>
   'Ride si sapis, o puella, ride'
      Paelignus, puto, dixerat poeta:
      sed non dixerat omnibus puellis.
      Verum ut dixerit omnibus puellis,
      non dixit tibi: tu puella non es,
   <span>
    5
   </span>
   et tres sunt tibi, Maximina, dentes,
      sed plane piceique buxeique.
      Quare si speculo mihique credis,
      debes non aliter timere risum,
      quam uentum Spanius manumque Priscus,
   <span>
    10
   </span>
   quam cretata timet Fabulla nimbum,
      cerussata timet Sabella solem.
      Voltus indue tu magis seueros,
      quam coniunx Priami nurusque maior;
      mimos ridiculi Philistionis
   <span>
    15
   </span>
   et conuiuia nequiora uita
      et quidquid lepida procacitate
      laxat perspicuo labella risu.
      Te maestae decet adsidere matri
      lugentique uirum piumue fratrem,
   <span>
    20
   </span>
   et tantum tragicis uacare Musis.
      At tu iudicium secuta nostrum
      plora, si sapis, o puella, plora.
  </p>
  <p class="shortborder">
  </p>
  <p>
   <b>
    42
   </b>
  </p>
  <p>
   Zoile, quid solium subluto podice perdis?
           Spurcius ut fiat, Zoile, merge caput.
  </p>
  <p class="shortborder">
  </p>
  <p>
   <b>
    43
   </b>
  </p>
  <p>
   <i>
    Koina philon
   </i>
   haec sunt, haec sunt tua, Candide,
   <i>
    koina
   </i>
   ,
           quae tu magnilocus nocte dieque sonas:
      te Lacedaemonio uelat toga lota Galaeso
           uel quam seposito de grege Parma dedit:
      at me, quae passa est furias et cornua tauri,
   <span>
    5
   </span>
   noluerit dici quam pila prima suam.
      Misit Agenoreas Cadmi tibi terra lacernas:
           non uendes nummis coccina nostra tribus.
      Tu Libycos Indis suspendis dentibus orbis:
           fulcitur testa fagina mensa mihi.
   <span>
    10
   </span>
   Inmodici tibi flaua tegunt chrysendeta mulli:
           concolor in nostra, cammare, lance rubes.
      Grex tuus Iliaco poterat certare cinaedo:
           at mihi succurrit pro Ganymede manus.
      Ex opibus tantis ueteri fidoque sodali
   <span>
    15
   </span>
   das nihil et dicis, Candide,
   <i>
    Koina philon
   </i>
   ?
  </p>
  <p class="shortborder">
  </p>
  <p>
   <b>
    44
   </b>
  </p>
  <p>
   Emi seu puerum togamue pexam
      seu tres, ut puta, quattuorue libras,
      Sextus protinus ille fenerator,
      quem nostis ueterem meum sodalem,
      ne quid forte petam timet cauetque,
   <span>
    5
   </span>
   et secum, sed ut audiam, susurrat:
      'Septem milia debeo Secundo,
      Phoebo quattuor, undecim Phileto,
      et quadrans mihi nullus est in arca.'
      O grande ingenium mei sodalis!
   <span>
    10
   </span>
   Durum est, Sexte, negare, cum rogaris:
      quanto durius, antequam rogeris!
  </p>
  <p class="shortborder">
  </p>
  <p>
   <b>
    45
   </b>
  </p>
  <p>
   Quae tibi non stabat praecisa est mentula, Glypte.
           Demens, cum ferro quid tibi? Gallus eras.
  </p>
  <p class="shortborder">
  </p>
  <p>
   <b>
    46
   </b>
  </p>
  <p>
   Florida per uarios ut pingitur Hybla colores,
           cum breue Sicaniae uer populantur apes,
      sic tua subpositis conlucent prela lacernis,
           sic micat innumeris arcula synthesibus,
      +atque unam+ uestire tribum tua candida possunt,
   <span>
    5
   </span>
   Apula non uno quae grege terra tulit.
      Tu spectas hiemem succincti lentus amici
           pro scelus! et lateris frigora trita tui.
      Quantum erat, infelix, pannis fraudare duobus 
           quid renuis?  non te, Naeuole, sed tineas?
   <span>
    10
   </span>
  </p>
  <p class="shortborder">
  </p>
  <p>
   <b>
    47
   </b>
  </p>
  <p>
   Subdola famosae moneo fuge retia moechae,
           leuior o conchis, Galle, Cytheriacis.
      Confidis natibus? Non est pedico maritus;
           quae faciat duo sunt: irrumat aut futuit.
  </p>
  <p class="shortborder">
  </p>
  <p>
   <b>
    48
   </b>
  </p>
  <p>
   Coponem laniumque balneumque,
      tonsorem tabulamque calculosque
      et paucos, sed ut eligam, libellos:
      unum non nimium rudem sodalem
      et grandem puerum diuque leuem
   <span>
    5
   </span>
   et caram puero meo puellam:
      haec praesta mihi, Rufe, uel Butuntis,
      et thermas tibi habe Neronianas.
  </p>
  <p class="shortborder">
  </p>
  <p>
   <b>
    49
   </b>
  </p>
  <p>
   Vxorem nolo Telesinam ducere: quare?
           Moecha est. Sed pueris dat Telesina: uolo.
  </p>
  <p class="shortborder">
  </p>
  <p>
   <b>
    50
   </b>
  </p>
  <p>
   Quod fellas et aquam potas, nil, Lesbia, peccas:
           qua tibi parte opus est, Lesbia, sumis aquam.
  </p>
  <p class="shortborder">
  </p>
  <p>
   <b>
    51
   </b>
  </p>
  <p>
   Vnus saepe tibi tota denarius arca
           cum sit et hic culo tritior, Hylle, tuo,
      non tamen hunc pistor, non auferet hunc tibi copo,
           sed si quis nimio pene superbus erit.
      Infelix uenter spectat conuiuia culi,
   <span>
    5
   </span>
   et semper miser hic esurit, ille uorat.
  </p>
  <p class="shortborder">
  </p>
  <p>
   <b>
    52
   </b>
  </p>
  <p>
   Nouit loturos Dasius numerare: poposcit
           mammosam Spatalen pro tribus; illa dedit.
  </p>
  <p class="shortborder">
  </p>
  <p>
   <b>
    53
   </b>
  </p>
  <p>
   Vis fieri liber? Mentiris, Maxime, non uis:
           sed fieri si uis, hac ratione potes.
      Liber eris, cenare foris si, Maxime, nolis,
           Veintana tuam si domat uua sitim,
      si ridere potes miseri chrydendeta Cinnae,
   <span>
    5
   </span>
   contentus nostra si potes esse toga,
      si plebeia Venus gemino tibi uincitur asse,
           si tua non rectus tecta subire potes.
      Haec tibi si uis est, si mentis tanta potestas,
           liberior Partho uiuere rege potes.
   <span>
    10
   </span>
  </p>
  <p class="shortborder">
  </p>
  <p>
   <b>
    54
   </b>
  </p>
  <p>
   Quid de te, Line, suspicetur uxor
      et qua parte uelit pudiciorem,
      certis indiciis satis probauit,
      custodem tibi quae dedit spadonem.
      Nil nasutius hac maligniusque.
   <span>
    5
   </span>
  </p>
  <p class="shortborder">
  </p>
  <p>
   <b>
    55
   </b>
  </p>
  <p>
   Vis te, Sexte, coli: uolebam amare.
      Parendum est tibi: quod iubes, coleris;
      sed si te colo, Sexte, non amabo.
  </p>
  <p class="shortborder">
  </p>
  <p>
   <b>
    56
   </b>
  </p>
  <p>
   Gentibus in Libycis uxor tua, Galle, male audit
           inmodicae foedo crimine auaritiae.
      Sed mera narrantur mendacia: non solet illa
           accipere omnino. Quid solet ergo? Dare.
  </p>
  <p class="shortborder">
  </p>
  <p>
   <b>
    57
   </b>
  </p>
  <p>
   Hic quem uidetis gressibus uagis lentum,
      amethystinatus media qui secat Saepta,
      quem non lacernis Publius meus uincit,
      non ipse Cordus alpha paenulatorum,
      quem grex togatus sequitur et capillatus
   <span>
    5
   </span>
   recensque sella linteisque lorisque,
      oppignerauit modo modo ad Cladi mensam
      uix octo nummis anulum, unde cenaret.
  </p>
  <p class="shortborder">
  </p>
  <p>
   <b>
    58
   </b>
  </p>
  <p>
   Pexatus pulchre rides mea, Zoile, trita.
           Sunt haec trita quidem, Zoile, sed mea sunt.
  </p>
  <p class="shortborder">
  </p>
  <p>
   <b>
    59
   </b>
  </p>
  <p>
   Mica uocor: quid sim cernis, cenatio parua:
           ex me Caesareum prospicis ecce tholum.
      Frange toros, pete uina, rosas cape, tinguere nardo:
           ipse iubet mortis te meminisse deus.
  </p>
  <p class="shortborder">
  </p>
  <p>
   <b>
    60
   </b>
  </p>
  <p>
   Vxorem armati futuis, Puer Hylle, tribuni,
           supplicium tantum dum puerile times.
      Vae tibi! dum ludis, castrabere. Iam mihi dices
           'Non licet hoc'. Quid? tu quod facis, Hylle, licet?
  </p>
  <p class="shortborder">
  </p>
  <p>
   <b>
    61
   </b>
  </p>
  <p>
   Cum tibi uernarent dubia lanugine malae,
           lambebat medios improba lingua uiros.
      Postquam triste caput fastidia uispillonum
           et miseri meruit taedia carnificis,
      uteris ore aliter nimiaque aerugine captus
   <span>
    5
   </span>
   adlatras nomen quod tibi cumque datur.
      Haereat inguinibus potius tam noxia lingua:
           nam cum fellaret, purior illa fuit.
  </p>
  <p class="shortborder">
  </p>
  <p>
   <b>
    62
   </b>
  </p>
  <p>
   Quod pectus, quod crura tibi, quod bracchia uellis,
           quod cincta est breuibus mentula tonsa pilis,
      hoc praestas, Labiene, tuae  quis nescit?  amicae.
           Cui praestas, culum quod, Labiene, pilas?
  </p>
  <p class="shortborder">
  </p>
  <p>
   <b>
    63
   </b>
  </p>
  <p>
   Sola tibi fuerant sestertia, Miliche, centum,
           quae tulit e sacra Leda redempta uia.
      Miliche, luxuria est si tanti diues amares.
           'Non amo' iam dices: haec quoque luxuria est.
  </p>
  <p class="shortborder">
  </p>
  <p>
   <b>
    64
   </b>
  </p>
  <p>
   Dum modo causidicum, dum te modo rhetora fingis
           et non decernis, Laure, quid esse uelis,
      Peleos et Priami transit et Nestoris aetas
           et fuerat serum iam tibi desinere.
      Incipe, tres uno perierunt rhetores anno,
   <span>
    5
   </span>
   si quid habes animi, si quid in arte uales.
      Si schola damnatur, fora litibus omnia feruent,
           ipse potest fieri Marsua causidicus.
      Heia age, rumpe moras: quo te sperabimus usque?
           Dum quid sis dubitas, iam potes esse nihil.
   <span>
    10
   </span>
  </p>
  <p class="shortborder">
  </p>
  <p>
   <b>
    65
   </b>
  </p>
  <p>
   Cur tristiorem cernimus Saleianum?
      'An causa leuis est?' inquis, 'extuli uxorem.'
      O grande fati crimen! O grauem casum!
      Illa, illa diues mortua est Secundilla,
      centena decies quae tibi dedit dotis?
   <span>
    5
   </span>
   Nollem accidisset hoc tibi, Saleiane.
  </p>
  <p class="shortborder">
  </p>
  <p>
   <b>
    66
   </b>
  </p>
  <p>
   Vnus de toto peccauerat orbe comarum
           anulus, incerta non bene fixus acu:
      hoc facinus Lalage speculo, quo uiderat, ulta est,
           et cecidit saeuis icta Plecusa comis.
      Desine iam, Lalage, tristes ornare capillos,
   <span>
    5
   </span>
   tangat et insanum nulla puella caput.
      Hoc salamandra notet uel saeua nouacula nudet,
           ut digna speculo fiat imago tua.
  </p>
  <p class="shortborder">
  </p>
  <p>
   <b>
    67
   </b>
  </p>
  <p>
   Occurris quocumque loco mihi, Postume, clamas
           protinus et prima est haec tua uox 'Quid agis?'
      Hoc, si me decies una conueneris hora,
           dicis: habes puto tu, Postume, nil quod agas.
  </p>
  <p class="shortborder">
  </p>
  <p>
   <b>
    68
   </b>
  </p>
  <p>
   Quod te nomine iam tuo saluto,
      quem regem et dominum prius uocabam,
      ne me dixeris esse contumacem:
      totis pillea sarcinis redemi.
      Reges et dominos habere debet
   <span>
    5
   </span>
   qui se non habet atque concupiscit
      quod reges dominique concupiscunt.
      Seruom si potes, Ole, non habere,
      et regem potes, Ole, non habere.
  </p>
  <p class="shortborder">
  </p>
  <p>
   <b>
    69
   </b>
  </p>
  <p>
   Inuitum cenare foris te, Classice, dicis:
           si non mentiris, Classice, dispeream.
      Ipse quoque ad cenam gaudebat Apicius ire:
           cum cenaret, erat tristior ille, domi.
      Si tamen inuitus uadis, cur, Classice, uadis?
   <span>
    5
   </span>
   'Cogor' ais: uerum est; cogitur et Selius.
      En rogat ad cenam Melior te, Classice, rectam:
           grandia uerba ubi sunt? Si uir es, ecce, nega.
  </p>
  <p class="shortborder">
  </p>
  <p>
   <b>
    70
   </b>
  </p>
  <p>
   Non uis in solio prius lauari
      quemquam, Cotile: causa quae, nisi haec est,
      undis ne fouearis irrumatis?
      Primus te licet abluas: necesse est
      ante hic mentula quam caput lauetur.
   <span>
    5
   </span>
  </p>
  <p class="shortborder">
  </p>
  <p>
   <b>
    71
   </b>
  </p>
  <p>
   Candidius nihil est te, Caeciliane. Notaui,
           si quando ex nostris disticha pauca lego,
      protinus aut Marsi recitas aut scripta Catulli.
           Hoc mihi das, tamquam deteriora legas,
      ut conlata magis placeant mea? Credimus istud:
   <span>
    5
   </span>
   malo tamen recites, Caeciliane, tua.
  </p>
  <p class="shortborder">
  </p>
  <p>
   <b>
    72
   </b>
  </p>
  <p>
   Hesterna factum narratur, Postume, cena
           quod nollem  quis enim talia facta probet? 
      os tibi percisum quanto non ipse Latinus
           uilia Panniculi percutit ora sono:
      quodque magis mirum est, auctorem criminis huius
   <span>
    5
   </span>
   Caecilium tota rumor in urbe sonat.
      Esse negas factum: uis hoc me credere? credo.
           Quid quod habet testes, Postume, Caecilius?
  </p>
  <p class="shortborder">
  </p>
  <p>
   <b>
    73
   </b>
  </p>
  <p>
   Quid faciat uolt scire Lyris. Quid? Sobria fellat.
  </p>
  <p class="shortborder">
  </p>
  <p>
   <b>
    74
   </b>
  </p>
  <p>
   Cinctum togatis post et ante Saufeium,
      quanta reduci Regulus solet turba,
      ad alta tonsum templa cum reum misit,
      Materne, cernis? Inuidere nolito:
      comitatus iste sit precor tuus numquam.
   <span>
    5
   </span>
   Hos illi amicos et greges togatorum
      Fuficulenus praestat et Fauentinus.
  </p>
  <p class="shortborder">
  </p>
  <p>
   <b>
    75
   </b>
  </p>
  <p>
   Verbera securi solitus leo ferre magistri
           insertamque pati blandus in ora manum
      dedidicit pacem subito feritate reuersa,
           quanta nec in Libycis debuit esse iugis.
      Nam duo de tenera puerilia corpora turba,
   <span>
    5
   </span>
   sanguineam rastris quae renouabat humum,
      saeuos et infelix furiali dente peremit:
           Martia non uidit maius harena nefas.
      Exclamare libet: 'Crudelis, perfide, praedo,
           a nostra pueris parcere disce lupa!'
   <span>
    10
   </span>
  </p>
  <p class="shortborder">
  </p>
  <p>
   <b>
    76
   </b>
  </p>
  <p>
   Argenti libras Marius tibi quinque reliquit,
           cui nihil ipse dabas: hic tibi uerba dedit?
  </p>
  <p class="shortborder">
  </p>
  <p>
   <b>
    77
   </b>
  </p>
  <p>
   Cosconi, qui longa putas epigrammata nostra,
           utilis unguendis axibus esse potes.
      Hac tu credideris longum ratione colosson
           et puerum Bruti dixeris esse breuem.
      Disce quod ignoras: Marsi doctique Pedonis
   <span>
    5
   </span>
   saepe duplex unum pagina tractat opus.
      Non sunt longa quibus nihil est quod demere possis,
           sed tu, Cosconi, disticha longa facis.
  </p>
  <p class="shortborder">
  </p>
  <p>
   <b>
    78
   </b>
  </p>
  <p>
   Aestiuo serues ubi piscem tempore, quaeris?
           In thermis serua, Caeciliane, tuis.
  </p>
  <p class="shortborder">
  </p>
  <p>
   <b>
    79
   </b>
  </p>
  <p>
   Inuitas tunc me cum scis, Nasica, uocasse.
           Excusatum habeas me rogo: ceno domi.
  </p>
  <p class="shortborder">
  </p>
  <p>
   <b>
    80
   </b>
  </p>
  <p>
   Hostem cum fugeret, se Fannius ipse peremit.
           Hic, rogo, non furor est, ne moriare, mori?
  </p>
  <p class="shortborder">
  </p>
  <p>
   <b>
    81
   </b>
  </p>
  <p>
   Laxior hexaphoris tua sit lectica licebit:
           cum tamen haec tua sit, Zoile, sandapila est.
  </p>
  <p class="shortborder">
  </p>
  <p>
   <b>
    82
   </b>
  </p>
  <p>
   Abscisa seruom quid figis, Pontice, lingua?
           Nescis tu populum, quod tacet ille, loqui?
  </p>
  <p class="shortborder">
  </p>
  <p>
   <b>
    83
   </b>
  </p>
  <p>
   Foedasti miserum, marite, moechum,
      et se, qui fuerant prius, requirunt
      trunci naribus auribusque uoltus.
      Credis te satis esse uindicatum?
      Erras: iste potest et irrumare.
   <span>
    5
   </span>
  </p>
  <p class="shortborder">
  </p>
  <p>
   <b>
    84
   </b>
  </p>
  <p>
   Mollis erat facilisque uiris Poeantius heros:
           uolnera sic Paridis dicitur ulta Venus.
      Cur lingat cunnum Siculus Sertorius, hoc est:
           abs hoc occisus, Rufe, uidetur Eryx.
  </p>
  <p class="shortborder">
  </p>
  <p>
   <b>
    85
   </b>
  </p>
  <p>
   Vimine clausa leui niueae custodia coctae,
           hoc tibi Saturni tempore munus erit.
      Dona quod aestatis misi tibi mense Decembri
           si quereris, rasam tu mihi mitte togam.
  </p>
  <p class="shortborder">
  </p>
  <p>
   <b>
    86
   </b>
  </p>
  <p>
   Quod nec carmine glorior supino
      nec retro lego Sotaden cinaedum,
      nusquam Graecula quod recantat echo
      nec dictat mihi luculentus Attis
      mollem debilitate galliambon,
   <span>
    5
   </span>
   non sum, Classice, tam malus poeta.
      Quid si per gracilis uias petauri
      inuitum iubeas subire Ladan?
      Turpe est difficiles habere nugas
      et stultus labor est ineptiarum.
   <span>
    10
   </span>
   Scribat carmina circulis Palaemon,
      me raris iuuat auribus placere.
  </p>
  <p class="shortborder">
  </p>
  <p>
   <b>
    87
   </b>
  </p>
  <p>
   Dicis amore tui bellas ardere puellas,
           qui faciem sub aqua, Sexte, natantis habes.
  </p>
  <p class="shortborder">
  </p>
  <p>
   <b>
    88
   </b>
  </p>
  <p>
   Nil recitas et uis, Mamerce, poeta uideri:
           quidquid uis esto, dummodo nil recites.
  </p>
  <p class="shortborder">
  </p>
  <p>
   <b>
    89
   </b>
  </p>
  <p>
   Quod nimio gaudes noctem producere uino
           ignosco: uitium, Gaure, Catonis habes.
      Carmina quod scribis Musis et Apolline nullo
           laudari debes: hoc Ciceronis habes.
      Quod uomis, Antoni: quod luxuriaris, Apici.
   <span>
    5
   </span>
   Quod fellas, uitium dic mihi cuius habes?
  </p>
  <p class="shortborder">
  </p>
  <p>
   <b>
    90
   </b>
  </p>
  <p>
   Quintiliane,uagae moderator summe iuuentae,
           gloria Romanae, Quintiliane, togae,
      uiuere quod propero pauper nec inutilis annis,
           da ueniam: properat uiuere nemo satis.
      Differat hoc patrios optat qui uincere census
   <span>
    5
   </span>
   atriaque inmodicis artat imaginibus:
      me focus et nigros non indignantia fumos
           tecta iuuant et fons uiuus et herba rudis.
      Sit mihi uerna satur, sit non doctissima coniunx,
           sit nox cum somno, sit sine lite dies.
   <span>
    10
   </span>
  </p>
  <p class="shortborder">
  </p>
  <p>
   <b>
    91
   </b>
  </p>
  <p>
   Rerum certa salus, terrarum gloria, Caesar,
           sospite quo magnos credimus esse deos,
      si festinatis totiens tibi lecta libellis
           detinuere oculos carmina nostra tuos,
      quod fortuna uetat fieri permitte uideri,
   <span>
    5
   </span>
   natorum genitor credar ut esse trium.
      Haec, si displicui, fuerint solacia nobis;
           haec fuerint nobis praemia, si placui.
  </p>
  <p class="shortborder">
  </p>
  <p>
   <b>
    92
   </b>
  </p>
  <p>
   Natorum mihi ius trium roganti
           Musarum pretium dedit mearum
           solus qui poterat. Valebis, uxor:
           non debet domini perire munus.
  </p>
  <p class="shortborder">
  </p>
  <p>
   <b>
    93
   </b>
  </p>
  <p>
   'Primus ubi est' inquis 'cum sit liber iste secundus?'
           Quid faciam, si plus ille pudoris habet?
      Tu tamen hunc fieri si mauis, Regule, primum,
           unum de titulo tollere iota potes.
  </p>
 </body>
</div>