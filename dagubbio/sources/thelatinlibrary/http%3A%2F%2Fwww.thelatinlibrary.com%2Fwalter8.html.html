<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen VIII
    </font>
   </p>
   <p>
    <font size="4">
     I
        Fallax est et mobilis lex humanae sortis,
        necdum natis etiam spondent horam mortis,
        ac peccatis ulcio semper est in portis,
        quia sic instituit Judex justus, fortis.
    </font>
   </p>
   <p>
    <font size="4">
     II
        Si quis ergo sperneret mundum male tutum,
        nummorum congeriem reputans in lutum,
        conservans viriliter corpus incorruptum,
        hunc plane diligeret Dominus virtutum.
    </font>
   </p>
   <p>
    <font size="4">
     III
        Set non placet omnibus haec consuetudo,
        quia placet amplius bursae plenitudo;
        universos allicit cutis pulchritudo,
        hodie vix aliquem decet sanctitudo.
    </font>
   </p>
   <p>
    <font size="4">
     IV
        Ubi sunt Ecclesiam in Christo regentes,
        qui velint exsistere benefacientes,
        exemplorum lumine tantum relucentes,
        ut laetentur pariter et exultent gentes?
    </font>
   </p>
   <p>
    <font size="4">
     V
        Nil volunt palacii subditis conferre
        et, cum modo conterant totum mundum guerrae,
        nolunt se pro filiis Israel afferre,
        ut in pace maneant omnes fines terrae.
    </font>
   </p>
   <p>
    <font size="4">
     VI
        In bellorum turbine de deo diffidunt,
        hos norunt metuere, qui corpus occidunt,
        omnes in pecuniae thesauris confidunt,
        assidos et validos debiles elidunt.
    </font>
   </p>
   <p>
    <font size="4">
     VII
        A foris suscipiunt cultum pastoralem,
        nunquam degustati sunt cenam spiritalem,
        non habentes apud se vestem nupcialem,
        agentes operibus curam mercennalem.
        VIII
        Isti sunt quos timidos efficit potestas
        et quos nunquam afficit pauperum aegestas,
        hos districti judicis opprimet majestas,
        cujus in circuitu valida tempestas.
    </font>
   </p>
   <p>
    <font size="4">
     IX
        Omnes avariciae coeunt caecatum,
        ore psalmos ruminant, in corde mercatum;
        nonne, dum non cogitant Domini mandatum,
        eorum oracio fiet in peccatum?
    </font>
   </p>
   <p>
    <font size="4">
     X
        Habundes in capite cano senectutis
        retinent in moenibus flores juventutis;
        male sibi conscii de via virtutis
        insectantur alios gladios acutis.
    </font>
   </p>
   <p>
    <font size="4">
     XI
        Ex iis esse novimus plures Sodomaeos
        deas non recipere set amare deos,
        set, quotquot invenerit hujus rei reos,
        qui in coelis habitat irridebit eos.
    </font>
   </p>
   <p>
    <font size="4">
     XII
        Sic pascunt, ut ipsimet pocius pascantur,
        qui vix ad humilium praeces inclinantur,
        attamen sublimiter eis dominantur;
        confundantur pariter et revereantur.
    </font>
   </p>
   <p>
    <font size="4">
     XIII
        Qui bursae solummodo quaerunt implementum
        nec Christi familiis dividunt frumentum,
        qui male dominicum duplicant talentum.,
        veterescunt miseri sicut vestimentum!
    </font>
   </p>
   <p>
    <font size="4">
     XIV
        Quis Mirreo praesuli similis nunc vivit?
        Nam mna hujus quia mnas decem acquisivit,
        hunc ad ea Dominus praemia ascivit,
        quae non vidit oculus nec aures audivit.
    </font>
   </p>
   <p>
    <font size="4">
     XV
        Paucos sibi similes nunc habet Paulinus
        et quem condam habuit patrem Mons Cassinus,
        set et qualis exstitit pastor Tudertinus,
        vix habet consimiles Ecclesiae sinus.
    </font>
   </p>
   <p>
    <font size="4">
     XVI
        Sanctulum praesbyterum nolumus tacere
        qui vita pro proximo voluit carere;
        set moderni praesules hoc solum legere:
        "Si nichil attuleris, exibis, Homere".
    </font>
   </p>
   <p>
    <font size="4">
     XVII
        Magis fiunt avidi tumore bursarum,
        sitim quod multiplicat fons diviciarum,
        quia sic desiderat congestus earum
        ut cervus desiderat ad fontes aquarum.
    </font>
   </p>
   <p>
    <font size="4">
     XVIII
        Si me forsan adiunt ab hoc Pharisaei
        quod eos non taceo tantae reos rei,
        cantabo suppliciter in conspectu dei:
        "Ego dixi: Domine miserere mei!"
    </font>
   </p>
   <p>
    <font size="4">
     XIX
        Set ausculta, Pontifex, cor habens tam caecum:
        ut thesauros congreges, estimo non aequum,
        quare dicit dominus, ut jam loquar tecum:
        "Nonne ex denario convenisti mecum?"
    </font>
   </p>
   <p>
    <font size="4">
     XX
        Audi, pastor ovium, vivere si velis,
        pugnato pro Israel manibus et telis:
        sis in domo Domini prudens et fidelis,
        ut laudare valeas Dominum de coelis!
    </font>
   </p>
  </div>
  <center>
  </center>
 </body>
</div>