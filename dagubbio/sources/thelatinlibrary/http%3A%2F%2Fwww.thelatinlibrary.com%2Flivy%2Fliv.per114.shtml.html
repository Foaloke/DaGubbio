<div>
 Periocha CXIV
 <body>
  <p class="pagehead">
   TITI LIVI AB URBE CONDITA LIBER CXIV PERIOCHA
  </p>
  <p class="border">
  </p>
  <p>
   Bellum in Syria Caecilius Bassus, eques Romanus Pompeianarum partium, excitauit, relicto a legione Sexto Caesare, quae ad Bassum transierat, occisoque eo. Caesar Scipionem praetorem Iubamque uicit ad Thapsum, castris eorum expugnatis.
  </p>
  <p>
   Cato audita re cum se percussisset Vticae et interueniente filio curaretur, inter ipsam curationem rescisso uulnere expirauit anno aetatis XLVIII.
  </p>
  <p>
   Petreius Iubam seque interfecit. P. Scipio in naue circumuentus honestae morti uocem quoque adiecit ; quaerentibus enim imperatorem hostibus dixit: "imperator se bene habet".
  </p>
  <p>
   Faustus et Afranius occisi. Catonis filio uenia data.
  </p>
  <p>
   Brutus legatus Caesaris in Gallia Bellouacos rebellantes proelio uicit.
  </p>
 </body>
</div>