<div>
 Laurentius Corvinus: ad Famam
 <body>
  <p class="pagehead">
   LAURENTIUS CORVINUS
      AD FAMAM
  </p>
  <p class="border">
  </p>
  <p>
   Ut Serenissimi Regis SIGISMUNDI
      celeberrimas nuptias ubique terrarum
      divulget in splendidissimi nominis
      sui maiorem amplitudinem.
  </p>
  <p class="shortborder">
  </p>
  <p>
   Fama! Peregrinis quae velox nuper ab oris
      Venisti indocte ciclopea moenia Croce
      Sarmatici regis faustos visura himeneos.
      Quos in sublimi celsis cum moenibus arce
      Splendidus Ausonia iam cum consorte peregit Â‚
   <span>
    5
   </span>
   Conscia nunc veri pernicibus indue pennis
      Remigium alarum, celerique hinc mota volatu
      Primum finitimas perfer tibi visa per urbes.
      Deinceps nubiferum pennis elata sub Austrum
      Pannoniae genti, quae fulvum ex montibus aurum
   <span>
    10
   </span>
   Atque racemiferis tollit de collibus uvas.
      Haec refer Austriacas, mox te vehat Hister, ad oras,
      Hister ab Alpino delapsus vertice, donec
      Spumeus Euxinas quino fluit ore sub undas.
      Solis ad occasum clarae pete celsa Viennae
   <span>
    15
   </span>
   Moenia. Slesiacis hinc te contermina terris
      Audiat, umbrosis circum munita latebris
      Hircinei nemoris Nemaeeo et chara leoni
      Baemia, magnanimaeque parens Praga fulgida gentis.
      Ignotum tibi iter Germanas pandet in oras.
   <span>
    20
   </span>
   Praepetibus volita hinc pennis, ubi pistifer Albis
      Gurgite praeclaras sinuoso praeterit urbes,
      Vitiferosque inter curvans sua flumina colles
      Radit. Ab Ausonio decurrens culmine Rhenus,
      Rhenus et arctoum te lassam ducat in aequor
   <span>
    25
   </span>
   Ad septem gemino demersos axe Britannos.
      Hic tibi, continuo fueris si fessa meatu,
      Riphaeo gelidus Boreas demissus ab antro
      Spirabit vivas placidi recreaminis auras
      Si qua fatigatis aderit tibi penna lacertis,
   <span>
    30
   </span>
   Ipse pruinosas etiam dabit obvius alas.
      Deinceps terna redi spumantis ad hostia Rheni.
      Hinc quoque trans Rhodanum te Gallicus audiat axis
      Et postquam auriferos clamore impleris Hiberos,
      Audax hesperium conscende in navibus aequor
   <span>
    35
   </span>
   Praeter et Herculeam Calpen, post torrida Cancri
      Brachia retrogradi, atque expertem frigoris orbem.
      Naviga ad insignem stellis radiantibus aram,
      Donec ad oppositi nobis concesseris astrum
      Segne poli. Hinc Indum te caerula ducat in aequor
   <span>
    40
   </span>
   Navis, ad extremas Bromii patris usque columnas.
      Sed non ante redi quam te diffuderis omnes
      Per maris et terrae tractus et splendida regis
      Facta SIGISMUndi et regali himeneon honore.
      Magna quoque edideris largae convivia mensae,
   <span>
    45
   </span>
   Extulerisque BONAM Latia de sede profectam
      Laudibus egregiis nulli in bonitate secundam
      Reginam, et magno passim memoraveris ore.
      Quo redimita modo? Et quanto regina triumpho?
      Quo splendore potens Cracovinam ingressa sit urbem
   <span>
    50
   </span>
   Rudolfi Agricolae disces de carmine vatis.
  </p>
  <p class="border">
  </p>
 </body>
</div>