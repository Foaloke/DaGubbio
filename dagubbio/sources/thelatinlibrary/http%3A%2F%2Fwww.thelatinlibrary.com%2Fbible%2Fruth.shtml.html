<div>
 Ruth
 <body>
  <p class="pagehead">
   LIBER RUTH
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   In diebus unius iudicis, quando iudices praeerant, facta est fames in terra. Abiitque homo de Bethlehem Iuda, ut peregrinaretur in regione Moabitide cum uxore sua ac duobus liberis.
   <font size="2">
    2
   </font>
   Ipse vocabatur Elimelech, et uxor eius Noemi: et duo filii, alter Mahalon, et alter Chelion, Ephrathaei de Bethlehem Iuda. Ingressique regionem Moabitidem, morabantur ibi.
   <font size="2">
    3
   </font>
   Et mortuus est Elimelech maritus Noemi: remansitque ipsa cum filiis.
   <font size="2">
    4
   </font>
   Qui acceperunt uxores Moabitidas, quarum una vocabatur Orpha, altera vero Ruth. Manseruntque ibi decem annis,
   <font size="2">
    5
   </font>
   et ambo mortui sunt, Mahalon videlicet et Chelion: remansitque mulier orbata duobus liberis ac marito.
  </p>
  <p>
   <font size="2">
    6
   </font>
   Et surrexit ut in patriam pergeret cum utraque nuru sua de regione Moabitide: audierat enim quod respexisset Dominus populum suum, et dedisset eis escas.
   <font size="2">
    7
   </font>
   Egressa est itaque de loco peregrinationis suae, cum utraque nuru: et iam in via revertendi posita in terram Iuda,
   <font size="2">
    8
   </font>
   dixit ad eas: Ite in domum matris vestrae: faciat vobiscum Dominus misericordiam, sicut fecistis cum mortuis et mecum.
   <font size="2">
    9
   </font>
   Det vobis invenire requiem in domibus virorum quos sortiturae estis. Et osculata est eas. Quae elevata voce flere coeperunt,
   <font size="2">
    10
   </font>
   et dicere: Tecum pergemus ad populum tuum.
   <font size="2">
    11
   </font>
   Quibus illa respondit: Revertimini, filiae meae, cur venitis mecum? num ultra habeo filios in utero meo, ut viros ex me sperare possitis?
   <font size="2">
    12
   </font>
   Revertimini, filiae meae, et abite: iam enim senectute confecta sum, nec apta vinculo coniugali: etiamsi possem hac nocte concipere, et parere filios,
   <font size="2">
    13
   </font>
   si eos expectare velitis donec crescant, et annos pubertatis impleant, ante eritis vetulae quam nubatis. Nolite, quaeso, filiae meae: quia vestra angustia magis me premit, et egressa est manus Domini contra me.
   <font size="2">
    14
   </font>
   Elevata igitur voce, rursum flere coeperunt: Orpha osculata est socrum, ac reversa est: Ruth adhaesit socrui suae.
  </p>
  <p>
   <font size="2">
    15
   </font>
   Cui dixit Noemi: En reversa est cognata tua ad populum suum, et ad deos suos, vade cum ea.
   <font size="2">
    16
   </font>
   Quae respondit: Ne adverseris mihi ut relinquam te et abeam: quocumque enim perrexeris, pergam, et ubi morata fueris, et ego pariter morabor. Populus tuus populus meus, et Deus tuus Deus meus.
   <font size="2">
    17
   </font>
   Quae te terra morientem susceperit, in ea moriar: ibique locum accipiam sepulturae. Haec mihi faciat Dominus, et haec addat, si non sola mors me et te separaverit.
   <font size="2">
    18
   </font>
   Videns ergo Noemi quod obstinato animo Ruth decrevisset secum pergere, adversari noluit, nec ad suos ultra reditum persuadere.
  </p>
  <p>
   <font size="2">
    19
   </font>
   Profectaeque sunt simul, et venerunt in Bethlehem. Quibus urbem ingressis, velox apud cunctos fama percrebruit: dicebantque mulieres: Haec est illa Noemi.
   <font size="2">
    20
   </font>
   Quibus ait: Ne vocetis me Noemi (id est, pulchram), sed vocate me Mara (id est, amaram), quia amaritudine valde replevit me Omnipotens.
   <font size="2">
    21
   </font>
   Egressa sum plena, et vacuam reduxit me Dominus. Cur ergo vocatis me Noemi, quam Dominus humiliavit, et afflixit Omnipotens?
  </p>
  <p>
   <font size="2">
    22
   </font>
   Venit ergo Noemi cum Ruth Moabitide nuru sua, de terra peregrinationis suae: ac reversa est in Bethlehem, quando primum hordea metebantur.
  </p>
  <p>
   <a name="2">
   </a>
   [2]
   <font size="2">
    1
   </font>
   Erat autem viro Elimelech consanguineus, homo potens, et magnarum opum, nomine Booz.
   <font size="2">
    2
   </font>
   Dixitque Ruth Moabitis ad socrum suam: Si iubes, vadam in agrum, et colligam spicas quae fugerint manus metentium, ubicumque clementis in me patrisfamilias reperero gratiam. Cui illa respondit: Vade, filia mea.
   <font size="2">
    3
   </font>
   Abiit itaque et colligebat spicas post terga metentium. Accidit autem ut ager ille haberet dominum nomine Booz, qui erat de cognatione Elimelech.
   <font size="2">
    4
   </font>
   Et ecce, ipse veniebat de Bethlehem, dixitque messoribus: Dominus vobiscum. Qui responderunt ei: Benedicat tibi Dominus.
   <font size="2">
    5
   </font>
   Dixitque Booz iuveni, qui messoribus praeerat: Cuius est haec puella?
   <font size="2">
    6
   </font>
   Cui respondit: Haec est Moabitis, quae venit cum Noemi, de regione Moabitide,
   <font size="2">
    7
   </font>
   et rogavit ut spicas colligeret remanentes, sequens messorum vestigia: et de mane usque nunc stat in agro, et ne ad momentum quidem domum reversa est.
  </p>
  <p>
   <font size="2">
    8
   </font>
   Et ait Booz ad Ruth: Audi, filia, ne vadas in alterum agrum ad colligendum, nec recedas ab hoc loco: sed iungere puellis meis,
   <font size="2">
    9
   </font>
   et ubi messuerint, sequere. Mandavi enim pueris meis, ut nemo molestus sit tibi: sed etiam si sitieris, vade ad sarcinulas, et bibe aquas, de quibus et pueri bibunt.
   <font size="2">
    10
   </font>
   Quae cadens in faciem suam et adorans super terram, dixit ad eum: Unde mihi hoc, ut invenirem gratiam ante oculos tuos, et nosse me dignareris peregrinam mulierem?
   <font size="2">
    11
   </font>
   Cui ille respondit: Nuntiata sunt mihi omnia, quae feceris socrui tuae post mortem viri tui: et quod reliqueris parentes tuos, et terram in qua nata es, et veneris ad populum, quem antea nesciebas.
   <font size="2">
    12
   </font>
   Reddat tibi Dominus pro opere tuo, et plenam mercedem recipias a Domino Deo Israel, ad quem venisti, et sub cuius confugisti alas.
   <font size="2">
    13
   </font>
   Quae ait: Inveni gratiam apud oculos tuos, domine mi, qui consolatus es me, et locutus es ad cor ancillae tuae, quae non sum similis unius puellarum tuarum.
  </p>
  <p>
   <font size="2">
    14
   </font>
   Dixitque ad eam Booz: Quando hora vescendi fuerit, veni huc, et comede panem, et intinge buccellam tuam in aceto. Sedit itaque ad messorum latus, et congessit polentam sibi, comeditque et saturata est, et tulit reliquias.
   <font size="2">
    15
   </font>
   Atque inde surrexit, ut spicas ex more colligeret. Praecepit autem Booz pueris suis, dicens: Etiamsi vobiscum metere voluerit, ne prohibeatis eam:
   <font size="2">
    16
   </font>
   et de vestris quoque manipulis proicite de industria, et remanere permittite, ut absque rubore colligat, et colligentem nemo corripiat.
  </p>
  <p>
   <font size="2">
    17
   </font>
   Collegit ergo in agro usque ad vesperam: et quae collegerat virga caedens et excutiens, invenit hordei quasi ephi mensuram, id est, tres modios.
   <font size="2">
    18
   </font>
   Quos portans reversa est in civitatem, et ostendit socrui suae: insuper protulit, et dedit ei de reliquias cibi sui, quo saturata fuerat.
  </p>
  <p>
   <font size="2">
    19
   </font>
   Dixitque ei socrus sua: Ubi hodie collegisti, et ubi fecisti opus? sit benedictus qui misertus est tui. Indicavitque ei apud quem fuisset operata: et nomen dixit viri, quod Booz vocaretur.
   <font size="2">
    20
   </font>
   Cui respondit Noemi: Benedictus sit a Domino: quoniam eamdem gratiam, quam praebuerat vivis, servavit et mortuis. Rursumque ait: Propinquus noster est homo.
   <font size="2">
    21
   </font>
   Et ait Ruth: Hoc quoque, inquit, praecepit mihi, ut tamdiu messoribus eius iungerer, donec omnes segetes meterentur.
   <font size="2">
    22
   </font>
   Cui dixit socrus: Melius est, filia mea, ut cum puellis eius exeas ad metendum, ne in alieno agro quispiam resistat tibi.
  </p>
  <p>
   <font size="2">
    23
   </font>
   Iuncta est itaque puellis Booz: et tamdiu cum eis messuit, donec hordea et triticum in horreis conderentur.
  </p>
  <p>
   <a name="3">
   </a>
   [3]
   <font size="2">
    1
   </font>
   Postquam autem reversa est ad socrum suam, audivit ab ea: Filia mea, quaeram tibi requiem, et providebo ut bene sit tibi.
   <font size="2">
    2
   </font>
   Booz iste, cuius puellis in agro iuncta es, propinquus noster est, et hac nocte aream hordei ventilat.
   <font size="2">
    3
   </font>
   Lavare igitur, et undere, et induere cultioribus vestimentis, et descende in aream: non te videat homo, donec esum potumque finierit.
   <font size="2">
    4
   </font>
   Quando autem ierit ad dormiendum, nota locum in quo dormiat: veniesque et discooperies pallium, quo operitur a parte pedum, et proicies te, et ibi iacebis: ipse autem dicet quid agere debeas.
   <font size="2">
    5
   </font>
   Quae respondit: Quidquid praeceperis, faciam.
  </p>
  <p>
   <font size="2">
    6
   </font>
   Descenditque in aream, et fecit omnia quae sibi imperaverat socrus.
  </p>
  <p>
   <font size="2">
    7
   </font>
   Cumque comedisset Booz, et bibisset, et factus esset hilarior, issetque ad dormiendum iuxta acervum manipulorum, venit abscondite, et discooperto pallio, a pedibus eius se proiecit.
   <font size="2">
    8
   </font>
   Et ecce, nocte iam media expavit homo, et conturbatus est: viditque mulierem iacentem ad pedes suos,
   <font size="2">
    9
   </font>
   et ait illi: Quae es? Illaque respondit: Ego sum Ruth ancilla tua: expande pallium tuum super famulam tuam, quia propinquus es.
   <font size="2">
    10
   </font>
   Et ille: Benedicta, inquit, es a Domino filia, et priorem misericordiam posteriore superasti: quia non est secuta iuvenes, pauperes sive divites.
   <font size="2">
    11
   </font>
   Noli ergo metuere, sed quidquid dixeris mihi, faciam tibi. Scit enim omnis populus, qui habitat intra portas urbis meae, mulierem te esse virtutis.
   <font size="2">
    12
   </font>
   Nec abnuo me propinquum, sed est alius me propinquior.
   <font size="2">
    13
   </font>
   Quiesce hac nocte: et facto mane, si te voluerit propinquitatis iure retinere, bene res acta est: sin autem ille noluerit, ego te absque ulla dubitatione suscipiam, vivit Dominus. Dormi usque mane.
  </p>
  <p>
   <font size="2">
    14
   </font>
   Dormivit itaque ad pedes eius, usque ad noctis abscessum. Surrexit itaque antequam homines se cognoscerent mutuo, et dixit Booz: Cave ne quis noverit quod huc veneris.
   <font size="2">
    15
   </font>
   Et rursum: Expande, inquit, pallium tuum, quo operiris, et tene utraque manu. Qua extendente, et tenente, mensus est sex modios hordei, et posuit super eam. Quae portans ingressa est civitatem,
   <font size="2">
    16
   </font>
   et venit ad socrum suam. Quae dixit ei: Quid egisti, filia? Narravitque ei omnia, quae sibi fecisset homo.
   <font size="2">
    17
   </font>
   Et ait: Ecce sex modios hordei dedit mihi, et ait: Nolo vacuam te reverti ad socrum tuam.
   <font size="2">
    18
   </font>
   Dixitque Noemi: Expecta, filia, donec videamus quem res exitum habeat: neque enim cessabit homo, nisi compleverit quod locutus est.
  </p>
  <p>
   <a name="4">
   </a>
   [4]
   <font size="2">
    1
   </font>
   Ascendit ergo Booz ad portam, et sedit ibi. Cumque vidisset propinquum praeterire, de quo prius sermo habitus est, dixit ad eum: Declina paulisper, et sede hic: vocans eum nomine suo. Qui divertit, et sedit.
   <font size="2">
    2
   </font>
   Tollens autem Booz decem viros de senioribus civitatis, dixit ad eos: Sedete hic.
   <font size="2">
    3
   </font>
   Quibus sedentibus, locutus est ad propinquum: Partem agri fratris nostri Elimelech vendet Noemi, quae reversa est de regione Moabitide:
   <font size="2">
    4
   </font>
   quod audire te volui, et tibi dicere coram cunctis sedentibus, et maioribus natu de populo meo. Si vis possidere iure propinquitatis, eme, et posside: sin autem displicet tibi, hoc ipsum indica mihi, ut sciam quid facere debeam: nullus enim est propinquus, excepto te, qui prior es: et me, qui secundus sum. At ille respondit: Ego agrum emam.
   <font size="2">
    5
   </font>
   Cui dixit Booz: Quando emeris agrum de manu mulieris, Ruth quoque Moabitidem, quae uxor defuncti fuit, debes accipere: ut suscites nomen propinqui tui in haereditate sua.
   <font size="2">
    6
   </font>
   Qui respondit: Cedo iuri propinquitatis: neque enim posteritatem familiae meae delere debeo: tu meo utere privilegio, quo me libenter carere profiteor.
  </p>
  <p>
   <font size="2">
    7
   </font>
   Hic autem erat mos antiquitus in Israel inter propinquos, ut siquando alter alteri suo iuri cedebat, ut esset firma concessio, solvebat homo calceamentum suum, et dabat proximo suo: hoc erat testmonium cessionis in Israel.
   <font size="2">
    8
   </font>
   Dixit ergo propinquo suo Booz: Tolle calceamentum tuum. Quod statim solvit de pede suo.
   <font size="2">
    9
   </font>
   At ille maioribus natu, et universo populo: Testes vos, inquit, estis hodie, quod possederim omnis quae fuerunt Elimelech, et Chelion, et Mahalon, tradente Noemi:
   <font size="2">
    10
   </font>
   et Ruth Moabitidem, uxorem Mahalon, in coniugium sumpserim, ut suscitem nomen defuncti in haereditate sua, ne vocabulum eius de familia sua ac fratribus et populo deleatur. Vos, inquam, huius rei testes estis.
   <font size="2">
    11
   </font>
   Respondit omnis populus, qui erat in porta, et maiores natu: Nos testes sumus: faciat Dominus hanc mulierem, quae ingreditur domum tuam, sicut Rachel et Liam, quae aedificaverunt domum Israel: ut sit exemplum virtutis in Ephratha, et habeat celebre nomen in Bethlehem.
  </p>
  <p>
   <font size="2">
    12
   </font>
   Fiatque domus tua, sicut domus Phares, quem Thamar peperit Iudae, de semine quod tibi dederit Dominus ex hac puella.
  </p>
  <p>
   <font size="2">
    13
   </font>
   Tulit itaque Booz Ruth, et accepit uxorem: ingressusque est ad eam, et dedit illi Dominus ut conciperet, et pareret filium.
   <font size="2">
    14
   </font>
   Dixeruntque mulieres ad Noemi: Benedictus Dominus, qui non est passus ut deficeret successor familiae tuae, et vocaretur nomen eius in Israel.
   <font size="2">
    15
   </font>
   Et habeas qui consoletur animam tuam, et enutriat senectutem: de nuru enim tua natus est, quae te diligit: et multo tibi melior est, quam si septem haberes filios.
   <font size="2">
    16
   </font>
   Susceptumque Noemi puerum posuit in sinu suo, et nutricis ac gerulae fungebatur officio.
   <font size="2">
    17
   </font>
   Vicinae autem mulieris congratulantes ei, et dicentes: Natus est filius Noemi: vocaverunt nomen eius Obed: hic est pater Isai, patris David.
  </p>
  <p>
   <font size="2">
    18
   </font>
   Hae sunt generationes Phares: Phares genuit Esron,
   <font size="2">
    19
   </font>
   Esron genuit Aram, Aram genuit Aminadab,
   <font size="2">
    20
   </font>
   Aminadab genuit Nahasson, Nahasson genuit Salmon,
   <font size="2">
    21
   </font>
   Salmon genuit Booz, Booz genuit Obed,
   <font size="2">
    22
   </font>
   Obed genuit Isai, Isai genuit David.
  </p>
  <p class="border">
  </p>
 </body>
</div>