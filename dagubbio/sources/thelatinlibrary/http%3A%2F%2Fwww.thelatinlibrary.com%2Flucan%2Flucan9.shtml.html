<div>
 Lucan Liber IX
 <body>
  <p class="pagehead">
   M. ANNAEI LVCANI BELLI CIVILIS LIBER NONVS
  </p>
  <p class="border">
  </p>
  <p>
   At non in Pharia manes iacuere fauilla
      nec cinis exiguus tantam conpescuit umbram;
      prosiluit busto semustaque membra relinquens
      degeneremque rogum sequitur conuexa Tonantis.
      qua niger astriferis conectitur axibus aer
   <span>
    5
   </span>
   quodque patet terras inter lunaeque meatus,
      semidei manes habitant, quos ignea uirtus
      innocuos uita patientes aetheris imi
      fecit et aeternos animam collegit in orbes:
      non illuc auro positi nec ture sepulti
   <span>
    10
   </span>
   perueniunt. illic postquam se lumine uero
      inpleuit, stellasque uagas miratus et astra
      fixa polis, uidit quanta sub nocte iaceret
      nostra dies risitque sui ludibria trunci.
      hinc super Emathiae campos et signa cruenti
   <span>
    15
   </span>
   Caesaris ac sparsas uolitauit in aequore classes,
      et scelerum uindex in sancto pectore Bruti
      sedit et inuicti posuit se mente Catonis.
           ille, ubi pendebant casus dubiumque manebat
      quem dominum mundi facerent ciuilia bella,
   <span>
    20
   </span>
   oderat et Magnum, quamuis comes isset in arma
      auspiciis raptus patriae ductuque senatus;
      at post Thessalicas clades iam pectore toto
      Pompeianus erat. patriam tutore carentem
      excepit, populi trepidantia membra refouit,
   <span>
    25
   </span>
   ignauis manibus proiectos reddidit enses,
      nec regnum cupiens gessit ciuilia bella
      nec seruire timens. nil causa fecit in armis
      ille sua: totae post Magni funera partes
      libertatis erant. quas ne per litora fusas
   <span>
    30
   </span>
   colligeret rapido uictoria Caesaris actu,
      Corcyrae secreta petit ac mille carinis
      abstulit Emathiae secum fragmenta ruinae.
      quis ratibus tantis fugientia crederet ire
      agmina, quis pelagus uictas artasse carinas?
   <span>
    35
   </span>
   Dorida tum Malean et apertam Taenaron umbris,
      inde Cythera petit, Boreaque urguente carinas
      Graia fugit, Dictaea legit cedentibus undis
      litora. tunc ausum classi praecludere portus
      inpulit ac saeuas meritum Phycunta rapinas
   <span>
    40
   </span>
   sparsit, et hinc placidis alto delabitur auris
      in litus, Palinure, tuum (neque enim aequore tantum
      Ausonio monimenta tenes, portusque quietos
      testatur Libye Phrygio placuisse magistro),
      cum procul ex alto tendentes uela carinae
   <span>
    45
   </span>
   ancipites tenuere animos, sociosne malorum
      an ueherent hostes: praeceps facit omne timendum
      uictor, et in nulla non creditur esse carina.
      ast illae puppes luctus planctusque ferebant
      et mala uel duri lacrimas motura Catonis.
   <span>
    50
   </span>
   nam, postquam frustra precibus Cornelia nautas
      priuignique fugam tenuit, ne forte repulsus
      litoribus Phariis remearet in aequora truncus,
      ostenditque rogum non iusti flamma sepulchri,
      'ergo indigna fui,' dixit 'Fortuna, marito
   <span>
    55
   </span>
   accendisse rogum gelidosque effusa per artus
      incubuisse uiro, laceros exurere crines
      membraque dispersi pelago conponere Magni,
      uolneribus cunctis largos infundere fletus,
      ossibus et tepida uestes inplere fauilla,
   <span>
    60
   </span>
   quidquid ab exstincto licuisset tollere busto
      in templis sparsura deum. sine funeris ullo
      ardet honore rogus; manus hoc Aegyptia forsan
      obtulit officium graue manibus. o bene nudi
      Crassorum cineres: Pompeio contigit ignis
   <span>
    65
   </span>
   inuidia maiore deum. similisne malorum
      sors mihi semper erit? numquam dare iusta licebit
      coniugibus? numquam plenas plangemus ad urnas?
      quid porro tumulis opus est aut ulla requiris
      instrumenta, dolor? non toto in pectore portas,
   <span>
    70
   </span>
   inpia, Pompeium? non imis haeret imago
      uisceribus? quaerat cineres uictura superstes.
      nunc tamen, hinc longe qui fulget luce maligna,
      ignis adhuc aliquid Phario de litore surgens
      ostendit mihi, Magne, tui. iam flamma resedit,
   <span>
    75
   </span>
   Pompeiumque ferens uanescit solis ad ortus
      fumus, et inuisi tendunt mihi carbasa uenti.
      linquere, siqua fides, Pelusia litora nolo.
   <span>
    83
   </span>
   non mihi nunc tellus Pompeio siqua triumphos
   <span>
    78
   </span>
   uicta dedit, non alta terens Capitolia currus
      gratior; elapsus felix de pectore Magnus:
      hunc uolumus quem Nilus habet, terraeque nocenti
      non haerere queror; crimen commendat harenas.
      tu pete bellorum casus et signa per orbem,
   <span>
    84
   </span>
   Sexte, paterna moue; namque haec mandata reliquit
      Pompeius uobis in nostra condita cura:
      "me cum fatalis leto damnauerit hora,
      excipite, o nati, bellum ciuile, nec umquam,
      dum terris aliquis nostra de stirpe manebit,
      Caesaribus regnare uacet. uel sceptra uel urbes
   <span>
    90
   </span>
   libertate sua ualidas inpellite fama
      nominis: has uobis partes, haec arma relinquo.
      inueniet classes quisquis Pompeius in undas
      uenerit, et noster nullis non gentibus heres
      bella dabit: tantum indomitos memoresque paterni
   <span>
    95
   </span>
   iuris habete animos. uni parere decebit,
      si faciet partes pro libertate, Catoni."
      exsolui tibi, Magne, fidem, mandata peregi;
      insidiae ualuere tuae, deceptaque uixi
      ne mihi commissas auferrem perfida uoces.
   <span>
    100
   </span>
   iam nunc te per inane chaos, per Tartara, coniunx,
      si sunt ulla, sequar, quam longo tradita leto
      incertum est: poenas animae uiuacis ab ipsa
      ante feram. potuit cernens tua funera, Magne,
      non fugere in mortem: planctu contusa peribit,
   <span>
    105
   </span>
   effluet in lacrimas: numquam ueniemus ad enses
      aut laqueos aut praecipites per inania iactus:
      turpe mori post te solo non posse dolore.'
      sic ubi fata, caput ferali obduxit amictu
      decreuitque pati tenebras puppisque cauernis
   <span>
    110
   </span>
   delituit, saeuumque arte conplexa dolorem
      perfruitur lacrimis et amat pro coniuge luctum.
      illam non fluctus stridensque rudentibus Eurus
      mouit et exurgens ad summa pericula clamor,
      uotaque sollicitis faciens contraria nautis
   <span>
    115
   </span>
   conposita in mortem iacuit fauitque procellis.
           prima ratem Cypros spumantibus accipit undis;
      inde tenens pelagus, sed iam moderatior, Eurus
      in Libycas egit sedes et castra Catonis.
      tristis, ut in multo mens est praesaga timore,
   <span>
    120
   </span>
   aspexit patrios comites a litore Magnus
      et fratrem; medias praeceps tunc fertur in undas.
      'dic ubi sit, germane, parens; stat summa caputque
      orbis, an occidimus Romanaque Magnus ad umbras
      abstulit?' haec fatur; quem contra talia frater:
   <span>
    125
   </span>
   'o felix, quem sors alias dispersit in oras
      quique nefas audis: oculos, germane, nocentis
      spectato genitore fero. non Caesaris armis
      occubuit dignoque perit auctore ruinae:
      rege sub inpuro Nilotica rura tenente,
   <span>
    130
   </span>
   hospitii fretus superis et munere tanto
      in proauos, cecidit donati uictima regni.
      uidi ego magnanimi lacerantes pectora patris,
      nec credens Pharium tantum potuisse tyrannum
      litore Niliaco socerum iam stare putaui.
   <span>
    135
   </span>
   sed me nec sanguis nec tantum uolnera nostri
      adfecere senis, quantum gestata per urbem
      ora ducis, quae transfixo sublimia pilo
      uidimus: haec fama est oculis uictoris iniqui
      seruari, scelerisque fidem quaesisse tyrannum.
   <span>
    140
   </span>
   nam corpus Phariaene canes auidaeque uolucres
      distulerint, an furtiuus, quem uidimus, ignis
      soluerit, ignoro. quaecumque iniuria fati
      abstulit hos artus, superis haec crimina dono:
      seruata de parte queror.' cum talia Magnus
   <span>
    145
   </span>
   audisset, non in gemitus lacrimasque dolorem
      effudit, iustaque furens pietate profatur
      'praecipitate rates e sicco litore, nautae;
      classis in aduersos erumpat remige uentos.
      ite, duces, mecum (nusquam ciuilibus armis
   <span>
    150
   </span>
   tanta fuit merces) inhumatos condere manes,
      sanguine semiuiri Magnum satiare tyranni.
      non ego Pellaeas arces adytisque retectum
      corpus Alexandri pigra Mareotide mergam?
      non mihi pyramidum tumulis euolsus Amasis
   <span>
    155
   </span>
   atque alii reges Nilo torrente natabunt?
      omnia dent poenas nudo tibi, Magne, sepulchra.
      euoluam busto iam numen gentibus Isim
      et tectum lino spargam per uolgus Osirim
      [et sacer in Magni cineres mactabitur Apis]
   <span>
    160
   </span>
   suppositisque deis uram caput. has mihi poenas
      terra dabit: linquam uacuos cultoribus agros,
      nec, Nilus cui crescat, erit; solusque tenebis
      Aegypton, genitor, populis superisque fugatis.'
      dixerat, et classem saeuus rapiebat in undas;
   <span>
    165
   </span>
   sed Cato laudatam iuuenis conpescuit iram.
           interea totis audito funere Magni
      litoribus sonuit percussus planctibus aether,
      exemploque carens et nulli cognitus aeuo
      luctus erat, mortem populos deflere potentis.
   <span>
    170
   </span>
   sed magis, ut uisa est lacrimis exhausta, solutas
      in uoltus effusa comas, Cornelia puppe
      egrediens, rursus geminato uerbere plangunt.
      ut primum in sociae peruenit litora terrae,
      collegit uestes miserique insignia Magni
   <span>
    175
   </span>
   armaque et inpressas auro, quas gesserat olim.
      exuuias pictasque togas, uelamina summo
      ter conspecta Ioui, funestoque intulit igni.
      ille fuit miserae Magni cinis. accipit omnis
      exemplum pietas, et toto litore busta
   <span>
    180
   </span>
   surgunt Thessalicis reddentia manibus ignem.
      sic, ubi depastis summittere gramina campis
      et renouare parans hibernas Apulus herbas
      igne fouet terras, simul et Garganus et arua
      Volturis et calidi lucent buceta Matini.
   <span>
    185
   </span>
   non tamen ad Magni peruenit gratius umbras
      omne quod in superos audet conuicia uolgus
      Pompeiumque deis obicit, quam pauca Catonis
      uerba sed a pleno uenientia pectore ueri.
      'ciuis obit' inquit 'multum maioribus inpar
   <span>
    190
   </span>
   nosse modum iuris, sed in hoc tamen utilis aeuo,
      cui non ulla fuit iusti reuerentia; salua
      libertate potens, et solus plebe parata
      priuatus seruire sibi, rectorque senatus,
      sed regnantis, erat. nil belli iure poposcit,
   <span>
    195
   </span>
   quaeque dari uoluit uoluit sibi posse negari.
      inmodicas possedit opes, sed plura retentis
      intulit. inuasit ferrum, sed ponere norat.
      praetulit arma togae, sed pacem armatus amauit.
      iuuit sumpta ducem, iuuit dimissa potestas.
   <span>
    200
   </span>
   casta domus luxuque carens corruptaque numquam
      fortuna domini. clarum et uenerabile nomen
      gentibus et multum nostrae quod proderat urbi.
      olim uera fides Sulla Marioque receptis
      libertatis obit: Pompeio rebus adempto
   <span>
    205
   </span>
   nunc et ficta perit. non iam regnare pudebit,
      nec color imperii nec frons erit ulla senatus.
      o felix, cui summa dies fuit obuia uicto
      et cui quaerendos Pharium scelus obtulit enses.
      forsitan in soceri potuisses uiuere regno.
   <span>
    210
   </span>
   scire mori sors prima uiris, set proxima cogi.
      et mihi, si fatis aliena in iura uenimus,
      fac talem, Fortuna, Iubam; non deprecor hosti
      seruari, dum me seruet ceruice recisa.'
           uocibus his maior, quam si Romana sonarent
   <span>
    215
   </span>
   rostra ducis laudes, generosam uenit ad umbram
      mortis honos. fremit interea discordia uolgi,
      castrorum bellique piget post funera Magni;
      cum Tarcondimotus linquendi signa Catonis
      sustulit. hunc rapta fugientem classe secutus
   <span>
    220
   </span>
   litus in extremum tali Cato uoce notauit:
      'o numquam pacate Cilix, iterumne rapinas
      uadis in aequoreas? Magnum fortuna remouit,
      iam pelago pirata redis.' tum respicit omnis
      in coetu motuque uiros; quorum unus aperta
   <span>
    225
   </span>
   mente fugae tali conpellat uoce regentem:
      'nos, Cato, da ueniam, Pompei duxit in arma,
      non belli ciuilis amor, partesque fauore
      fecimus. ille iacet quem paci praetulit orbis,
      causaque nostra perit: patrios permitte penates
   <span>
    230
   </span>
   desertamque domum dulcesque reuisere natos.
      nam quis erit finis si nec Pharsalia pugnae
      nec Pompeius erit? perierunt tempora uitae,
      mors eat in tutum; iustas sibi nostra senectus
      prospiciat flammas: bellum ciuile sepulchra
   <span>
    235
   </span>
   uix ducibus praestare potest. non barbara uictos
      regna manent, non Armenium mihi saeua minatur
      aut Scythicum fortuna iugum: sub iura togati
      ciuis eo. quisquis Magno uiuente secundus,
      hic mihi primus erit. sacris praestabitur umbris
   <span>
    240
   </span>
   summus honor; dominum, quam clades cogit, habebo,
      nullum, Magne, ducem: te solum in bella secutus
      post te fata sequar; nec enim sperare secunda
      fas mihi nec liceat. fortuna cuncta tenentur
      Caesaris, Emathium sparsit uictoria ferrum;
   <span>
    245
   </span>
   clausa fides miseris, et toto solus in orbe est
      qui uelit ac possit uictis praestare salutem.
      Pompeio scelus est bellum ciuile perempto,
      quo fuerat uiuente fides. si publica iura,
      si semper sequeris patriam, Cato, signa petamus
   <span>
    250
   </span>
   Romanus quae consul habet.' sic ille profatus
      insiluit puppi iuuenum comitante tumultu.
           actum Romanis fuerat de rebus, et omnis
      indiga seruitii feruebat litore plebes:
      erupere ducis sacro de pectore uoces.
   <span>
    255
   </span>
   'ergo pari uoto gessisti bella, iuuentus,
      tu quoque pro dominis, et Pompeiana fuisti
      non Romana manus? quod non in regna laboras,
      quod tibi, non ducibus, uiuis morerisque, quod orbem
      adquiris nulli, quod iam tibi uincere tutum est,
   <span>
    260
   </span>
   bella fugis quaerisque iugum ceruice uacanti
      et nescis sine rege pati. nunc causa pericli
      digna uiris. potuit uestro Pompeius abuti
      sanguine: nunc patriae iugulos ensesque negatis,
      cum prope libertas? unum fortuna reliquit
   <span>
    265
   </span>
   iam tribus e dominis. pudeat: plus regia Nili
      contulit in leges et Parthi militis arcus.
      ite, o degeneres, Ptolemaei munus et arma
      spernite. quis uestras ulla putet esse nocentes
      caede manus? credet faciles sibi terga dedisse,
   <span>
    270
   </span>
   credet ab Emathiis primos fugisse Philippis.
      uadite securi; meruistis iudice uitam
      Caesare non armis, non obsidione subacti.
      o famuli turpes, domini post fata prioris
      itis ad heredem. cur non maiora mereri
   <span>
    275
   </span>
   quam uitam ueniamque libet? rapiatur in undas
      infelix coniunx Magni prolesque Metelli,
      ducite Pompeios, Ptolemaei uincite munus.
      nostra quoque inuiso quisquis feret ora tyranno
      non parua mercede dabit: sciat ista iuuentus
   <span>
    280
   </span>
   ceruicis pretio bene se mea signa secutam.
      quin agite et magna meritum cum caede parate:
      ignauum scelus est tantum fuga.' dixit, et omnes
      haud aliter medio reuocauit ab aequore puppes
      quam, simul effetas linquunt examina ceras
   <span>
    285
   </span>
   atque oblita faui non miscent nexibus alas
      sed sibi quaeque uolat nec iam degustat amarum
      desidiosa thymum, Phrygii sonus increpat aeris,
      attonitae posuere fugam studiumque laboris
      floriferi repetunt et sparsi mellis amorem:
   <span>
    290
   </span>
   gaudet in Hyblaeo securus gramine pastor
      diuitias seruasse casae. sic uoce Catonis
      inculcata uiris iusti patientia Martis.
           iamque actu belli non doctas ferre quietem
      constituit mentes serieque agitare laborum.
   <span>
    295
   </span>
   primum litoreis miles lassatur harenis.
      proximus in muros et moenia Cyrenarum
      est labor: exclusus nulla se uindicat ira,
      poenaque de uictis sola est uicisse Catoni.
      inde peti placuit Libyci contermina Mauris
   <span>
    300
   </span>
   regna Iubae, sed iter mediis natura uetabat
      Syrtibus: hanc audax sperat sibi cedere uirtus.
           Syrtes uel, primam mundo natura figuram
      cum daret, in dubio pelagi terraeque reliquit
      (nam neque subsedit penitus, quo stagna profundi
   <span>
    305
   </span>
   acciperet, nec se defendit ab aequore tellus,
      ambigua sed lege loci iacet inuia sedes,
      aequora fracta uadis abruptaque terra profundo,
      et post multa sonant proiecti litora fluctus:
      sic male deseruit nullosque exegit in usus
   <span>
    310
   </span>
   hanc partem natura sui); uel plenior alto
      olim Syrtis erat pelago penitusque natabat,
      sed rapidus Titan ponto sua lumina pascens
      aequora subduxit zonae uicina perustae;
      et nunc pontus adhuc Phoebo siccante repugnat,
   <span>
    315
   </span>
   mox, ubi damnosum radios admouerit aeuum,
      tellus Syrtis erit; nam iam breuis unda superne
      innatat et late periturum deficit aequor.
           ut primum remis actum mare propulit omne
      classis onus, densis fremuit niger imbribus Auster.
   <span>
    320
   </span>
   in sua regna furens temptatum classibus aequor
      turbine defendit longeque a Syrtibus undas
      egit et inlato confregit litore pontum.
      tum, quarum recto deprendit carbasa malo,
      eripuit nautis, frustraque rudentibus ausis
   <span>
    325
   </span>
   uela negare Noto spatium uicere carinae,
      atque ultra proram tumuit sinus. omnia siquis
      prouidus antemnae suffixit lintea summae,
      uincitur et nudis auertitur armamentis.
      sors melior classi quae fluctibus incidit altis
   <span>
    330
   </span>
   et certo iactata mari. quaecumque leuatae
      arboribus caesis flatum effudere prementem,
      abstulit has liber uentis contraria uoluens
      aestus et obnixum uictor detrusit in Austrum.
      has uada destituunt, atque interrupta profundo
   <span>
    335
   </span>
   terra ferit puppes, dubioque obnoxia fato
      pars sedet una ratis, pars altera pendet in undis.
      tum magis inpactis breuius mare terraque saepe
      obuia consurgens: quamuis elisus ab Austro,
      saepe tamen cumulos fluctus non uincit harenae.
   <span>
    340
   </span>
   eminet in tergo pelagi procul omnibus aruis
      inuiolatus aqua sicci iam pulueris agger;
      stant miseri nautae, terraeque haerente carina
      litora nulla uident. sic partem intercipit aequor,
      pars ratium maior regimen clauumque secuta est
   <span>
    345
   </span>
   tuta fuga, nautasque loci sortita peritos
      torpentem Tritonos adit inlaesa paludem.
           hanc, ut fama, deus quem toto litore pontus
      audit uentosa perflantem marmora concha,
      hanc et Pallas amat, patrio quae uertice nata
   <span>
    350
   </span>
   terrarum primam Libyen (nam proxima caelo est,
      ut probat ipse calor) tetigit, stagnique quieta
      uoltus uidit aqua posuitque in margine plantas
      et se dilecta Tritonida dixit ab unda.
      quam iuxta Lethon tacitus praelabitur amnis,
   <span>
    355
   </span>
   infernis, ut fama, trahens obliuia uenis,
      atque, insopiti quondam tutela draconis,
      Hesperidum pauper spoliatis frondibus hortus.
      inuidus, annoso qui famam derogat aeuo,
      qui uates ad uera uocat. fuit aurea silua
   <span>
    360
   </span>
   diuitiisque graues et fuluo germine rami
      uirgineusque chorus, nitidi custodia luci,
      et numquam somno damnatus lumina serpens
      robora conplexus rutilo curuata metallo.
      abstulit arboribus pretium nemorique laborem
   <span>
    365
   </span>
   Alcides, passusque inopes sine pondere ramos
      rettulit Argolico fulgentia poma tyranno.
           his igitur depulsa locis eiectaque classis
      Syrtibus haut ultra Garamantidas attigit undas,
      sed duce Pompeio Libyae melioris in oris
   <span>
    370
   </span>
   mansit. at inpatiens uirtus haerere Catonis
      audet in ignotas agmen committere gentes
      armorum fidens et terra cingere Syrtim.
      hoc eadem suadebat hiemps quae clauserat aequor;
      et spes imber erat nimios metuentibus ignes,
   <span>
    375
   </span>
   ut neque sole uiam nec duro frigore saeuam
      inde polo Libyes, hinc bruma temperet annus.
      atque ingressurus steriles sic fatur harenas:
           'o quibus una salus placuit mea castra secutis
      indomita ceruice mori, conponite mentes
   <span>
    380
   </span>
   ad magnum uirtutis opus summosque labores.
      uadimus in campos steriles exustaque mundi,
      qua nimius Titan et rarae in fontibus undae,
      siccaque letiferis squalent serpentibus arua.
      durum iter ad leges patriaeque ruentis amorem.
   <span>
    385
   </span>
   per mediam Libyen ueniant atque inuia temptent,
      siquibus in nullo positum est euadere uoto,
      siquibus ire sat est. neque enim mihi fallere quemquam
      est animus tectoque metu perducere uolgus.
      hi mihi sint comites, quos ipsa pericula ducent,
   <span>
    390
   </span>
   qui me teste pati uel quae tristissima pulchrum
      Romanumque putant. at, qui sponsore salutis
      miles eget capiturque animae dulcedine, uadat
      ad dominum meliore uia. dum primus harenas
      ingrediar primusque gradus in puluere ponam,
   <span>
    395
   </span>
   me aetherius feriat, mihi plena ueneno
      occurrat serpens, fatoque pericula uestra
      praetemptate meo. sitiat quicumque bibentem
      uiderit, aut umbras nemorum quicumque petentem
      aestuet, aut equitem peditum praecedere turmas
   <span>
    400
   </span>
   deficiat: siquo fuerit discrimine notum
      dux an miles eam. serpens, sitis, ardor harenae
      dulcia uirtuti; gaudet patientia duris;
      laetius est, quotiens magno sibi constat, honestum.
      sola potest Libye turba praestare malorum
   <span>
    405
   </span>
   ut deceat fugisse uiros.' sic ille pauentis
      incendit uirtute animos et amore laborum,
      inreducemque uiam deserto limite carpit;
      et sacrum paruo nomen clausura sepulchro
      inuasit Libye securi fata Catonis.
   <span>
    410
   </span>
   tertia pars rerum Libye, si credere famae
      cuncta uelis; at, si uentos caelumque sequaris,
      pars erit Europae. nec enim plus litora Nili
      quam Scythicus Tanais primis a Gadibus absunt,
      unde Europa fugit Libyen et litora flexu
   <span>
    415
   </span>
   Oceano fecere locum; sed maior in unam
      orbis abit Asiam. nam, cum communiter istae
      effundant Zephyrum, Boreae latus illa sinistrum
      contingens dextrumque Noti discedit in ortus
      Eurum sola tenens. Libycae quod fertile terraest
   <span>
    420
   </span>
   uergit in occasus; sed et haec non fontibus ullis
      soluitur: Arctoos raris Aquilonibus imbres
      accipit et nostris reficit sua rura serenis.
      in nullas uitiatur opes; non aere nec auro
      excoquitur, nullo glaebarum crimine pura
   <span>
    425
   </span>
   et penitus terra est. tantum Maurusia genti
      robora diuitiae, quarum non nouerat usum,
      sed citri contenta comis uiuebat et umbra.
      in nemus ignotum nostrae uenere secures,
      extremoque epulas mensasque petimus ab orbe.
   <span>
    430
   </span>
   at, quaecumque uagam Syrtim conplectitur ora
      sub nimio proiecta die, uicina perusti
      aetheris, exurit messes et puluere Bacchum
      enecat et nulla putris radice tenetur.
      temperies uitalis abest, et nulla sub illa
   <span>
    435
   </span>
   cura Iouis terra est; natura deside torpet
      orbis et inmotis annum non sentit harenis.
      hoc tam segne solum raras tamen exerit herbas,
      quas Nasamon, gens dura, legit, qui proxima ponto
      nudus rura tenet; quem mundi barbara damnis
   <span>
    440
   </span>
   Syrtis alit. nam litoreis populator harenis
      inminet et nulla portus tangente carina
      nouit opes: sic cum toto commercia mundo
      naufragiis Nasamones habent. hac ire Catonem
      dura iubet uirtus. illic secura iuuentus
   <span>
    445
   </span>
   uentorum nullasque timens tellure procellas
      aequoreos est passa metus. nam litore sicco,
      quam pelago, Syrtis uiolentius excipit Austrum,
      et terrae magis ille nocens. non montibus ortum
      aduersis frangit Libye scopulisque repulsum
   <span>
    450
   </span>
   dissipat et liquidas e turbine soluit in auras,
      nec ruit in siluas annosaque robora torquens
      lassatur: patet omne solum, liberque meatu
      Aeoliam rabiem totis exercet harenis,
      et non imbriferam contorto puluere nubem
   <span>
    455
   </span>
   in flexum uiolentus agit: pars plurima terrae
      tollitur et numquam resoluto uertice pendet.
      regna uidet pauper Nasamon errantia uento
      discussasque domos, uolitantque a culmine raptae
      detecto Garamante casae. non altius ignis
   <span>
    460
   </span>
   rapta uehit; quantumque licet consurgere fumo
      et uiolare diem, tantus tenet aera puluis.
      tum quoque Romanum solito uiolentior agmen
      adgreditur, nullisque potest consistere miles
      instabilis, raptis etiam quas calcat, harenis.
   <span>
    465
   </span>
   concuteret terras orbemque a sede moueret,
      si solida Libye conpage et pondere duro
      clauderet exesis Austrum scopulosa cauernis;
      sed, quia mobilibus facilis turbatur harenis,
      nusquam luctando stabilis manet, imaque tellus
   <span>
    470
   </span>
   stat, quia summa fugit. galeas et scuta uirorum
      pilaque contorsit uiolento spiritus actu
      intentusque tulit magni per inania caeli.
      illud in extrema forsan longeque remota
      prodigium tellure fuit, delapsaque caelo
   <span>
    475
   </span>
   arma timent gentes hominumque erepta lacertis
      a superis demissa putant. sic illa profecto
      sacrifico cecidere Numae, quae lecta iuuentus
      patricia ceruice mouet: spoliauerat Auster
      aut Boreas populos ancilia nostra ferentes.
   <span>
    480
   </span>
   sic orbem torquente Noto Romana iuuentus
      procubuit timuitque rapi; constrinxit amictus
      inseruitque manus terrae nec pondere solo
      sed nisu iacuit, uix sic inmobilis Austro;
      qui super ingentis cumulos inuoluit harenae
   <span>
    485
   </span>
   atque operit tellure uiros. uix tollere miles
      membra ualet multo congestu pulueris haerens.
      alligat et stantis adfusae magnus harenae
      agger, et inmoti terra surgente tenentur.
      saxa tulit penitus discussis proruta muris
   <span>
    490
   </span>
   effuditque procul miranda sorte malorum:
      qui nullas uidere domos uidere ruinas.
      iamque iter omne latet nec sunt discrimina terrae:
      [ulla nisi aetheriae medio uelut aequore flammae]
      sideribus nouere uiam; nec sidera tota
   <span>
    495
   </span>
   ostendit Libycae finitor circulus orae,
      multaque deuexo terrarum margine celat.
      utque calor soluit quem torserat aera uentus,
      incensusque dies, manant sudoribus artus,
      arent ora siti. conspecta est parua maligna
   <span>
    500
   </span>
   unda procul uena, quam uix e puluere miles
      corripiens patulum galeae confudit in orbem
      porrexitque duci. squalebant puluere fauces
      cunctorum, minimumque tenens dux ipse liquoris
      inuidiosus erat. 'mene' inquit 'degener unum
   <span>
    505
   </span>
   miles in hac turba uacuum uirtute putasti?
      usque adeo mollis primisque caloribus inpar
      sum uisus? quanto poena tu dignior ista es,
      qui populo sitiente bibas!' sic concitus ira
      excussit galeam, suffecitque omnibus unda.
   <span>
    510
   </span>
   uentum erat ad templum Libycis quod gentibus unum
      inculti Garamantes habent. stat sortiger illic
      Iuppiter, ut memorant, sed non aut fulmina uibrans
      aut similis nostro, sed tortis cornibus Hammon.
      non illic Libycae posuerunt ditia gentes
   <span>
    515
   </span>
   templa, nec Eois splendent donaria gemmis:
      quamuis Aethiopum populis Arabumque beatis
      gentibus atque Indis unus sit Iuppiter Hammon,
      pauper adhuc deus est, nullis uiolata per aeuum
      diuitiis delubra tenens, morumque priorum
   <span>
    520
   </span>
   numen Romano templum defendit ab auro.
      esse locis superos testatur silua per omnem
      sola uirens Libyen. nam quidquid puluere sicco
      separat ardentem tepida Berenicida Lepti
      ignorat frondes: solus nemus abstulit Hammon.
   <span>
    525
   </span>
   siluarum fons causa loco, qui putria terrae
      alligat et domitas unda conectit harenas.
      hic quoque nil obstat Phoebo, cum cardine summo
      stat librata dies; truncum uix protegit arbor,
      tam breuis in medium radiis conpellitur umbra.
   <span>
    530
   </span>
   deprensum est hunc esse locum qua circulus alti
      solstitii medium signorum percutit orbem.
      at tibi, quaecumque es Libyco gens igne dirempta,
   <span>
    538
   </span>
   in Noton umbra cadit, quae nobis exit in Arcton.
      te segnis Cynosura subit, tu sicca profundo
      mergi Plaustra putas, nullumque in uertice semper
      sidus habes inmune mari; procul axis uterque est,
      et fuga signorum medio rapit omnia caelo.
      non obliqua meant, nec Tauro Scorpios exit
   <span>
    533
   </span>
   rectior aut Aries donat sua tempora Librae
      aut Astraea iubet lentos descendere Pisces.
      par Geminis Chiron, et idem, quod Carcinos ardens,
      umidus Aegoceros nec plus Leo tollitur Vrna.
           stabant ante fores populi quos miserat Eos
   <span>
    544
   </span>
   cornigerique Iouis monitu noua fata petebant;
      sed Latio cessere duci, comitesque Catonem
      orant exploret Libycum memorata per orbem
      numina, de fama tam longi iudicet aeui.
      maximus hortator scrutandi uoce deorum
      euentus Labienus erat. 'sors obtulit' inquit
   <span>
    550
   </span>
   'et fortuna uiae tam magni numinis ora
      consiliumque dei: tanto duce possumus uti
      per Syrtes, bellisque datos cognoscere casus.
      nam cui crediderim superos arcana daturos
      dicturosque magis, quam sancto, uera, Catoni?
   <span>
    555
   </span>
   certe uita tibi semper derecta supernas
      ad leges, sequerisque deum. datur, ecce, loquendi
      cum Ioue libertas: inquire in fata nefandi
      Caesaris et patriae uenturos excute mores.
      iure suo populis uti legumque licebit,
   <span>
    560
   </span>
   an bellum ciuile perit? tua pectora sacra
      uoce reple; durae saltem uirtutis amator
      quaere quid est uirtus et posce exemplar honesti.'
           ille deo plenus tacita quem mente gerebat
      effudit dignas adytis e pectore uoces.
   <span>
    565
   </span>
   'quid quaeri, Labiene, iubes? an liber in armis
      occubuisse uelim potius quam regna uidere?
      an sit uita nihil sed longa an differat aetas?
      an noceat uis nulla bono fortunaque perdat
      opposita uirtute minas, laudandaque uelle
   <span>
    570
   </span>
   sit satis et numquam successu crescat honestum?
      scimus, et hoc nobis non altius inseret Hammon.
      haeremus cuncti superis, temploque tacente
      nil facimus non sponte dei; nec uocibus ullis
      numen eget, dixitque semel nascentibus auctor
   <span>
    575
   </span>
   quidquid scire licet. sterilesne elegit harenas
      ut caneret paucis, mersitque hoc puluere uerum,
      estque dei sedes nisi terra et pontus et aer
      et caelum et uirtus? superos quid quaerimus ultra?
      Iuppiter est quodcumque uides, quodcumque moueris.
   <span>
    580
   </span>
   sortilegis egeant dubii semperque futuris
      casibus ancipites: me non oracula certum
      sed mors certa facit. pauido fortique cadendum est:
      hoc satis est dixisse Iouem.' sic ille profatus
      seruataque fide templi discedit ab aris
   <span>
    585
   </span>
   non exploratum populis Hammona relinquens.
           ipse manu sua pila gerit, praecedit anheli
      militis ora pedes, monstrat tolerare labores,
      non iubet, et nulla uehitur ceruice supinus
      carpentoque sedens; somni parcissimus ipse est;
   <span>
    590
   </span>
   ultimus haustor aquae quam, tandem fonte reperto,
      indiga cogatur laticis &lt;s&gt;pectare iuuentus,
      stat dum lixa bibat. si ueris magna paratur
      fama bonis et si successu nuda remoto
      inspicitur uirtus, quidquid laudamus in ullo
   <span>
    595
   </span>
   maiorum, fortuna fuit. quis Marte secundo,
      quis tantum meruit populorum sanguine nomen?
      hunc ego per Syrtes Libyaeque extrema triumphum
      ducere maluerim, quam ter Capitolia curru
      scandere Pompei, quam frangere colla Iugurthae.
   <span>
    600
   </span>
   ecce parens uerus patriae, dignissimus aris,
      Roma, tuis, per quem numquam iurare pudebit
      et quem, si steteris umquam ceruice soluta,
      nunc, olim, factura deum es. iam spissior ignis,
      et plaga, quam nullam superi mortalibus ultra
   <span>
    605
   </span>
   a medio fecere die, calcatur, et unda
      rarior. inuentus mediis fons unus harenis
      largus aquae, sed quem serpentum turba tenebat
      uix capiente loco; stabant in margine siccae
      aspides, in mediis sitiebant dipsades undis.
   <span>
    610
   </span>
   ductor, ut aspexit perituros fonte relicto,
      adloquitur. 'uana specie conterrite leti,
      ne dubita, miles, tutos haurire liquores.
      noxia serpentum est admixto sanguine pestis;
      morsu uirus habent et fatum dente minantur,
   <span>
    615
   </span>
   pocula morte carent.' dixit, dubiumque uenenum
      hausit; et in tota Libyae fons unus harena
      ille fuit de quo primus sibi posceret undam.
           cur Libycus tantis exundet pestibus aer
      fertilis in mortes, aut quid secreta nocenti
   <span>
    620
   </span>
   miscuerit natura solo, non cura laborque
      noster scire ualet, nisi quod uolgata per orbem
      fabula pro uera decepit saecula causa.
      finibus extremis Libyes, ubi feruida tellus
      accipit Oceanum demisso sole calentem,
   <span>
    625
   </span>
   squalebant late Phorcynidos arua Medusae,
      non nemorum protecta coma, non mollia sulco,
      sed dominae uoltu conspectis aspera saxis.
      hoc primum natura nocens in corpore saeuas
      eduxit pestes; illis e faucibus angues
   <span>
    630
   </span>
   stridula fuderunt uibratis sibila linguis.
      ipsa flagellabant gaudentis colla Medusae,
   <span>
    633
   </span>
   femineae cui more comae per terga solutae
   <span>
    632
   </span>
   surgunt aduersa subrectae fronte colubrae
   <span>
    634
   </span>
   uipereumque fluit depexo crine uenenum.
      hoc habet infelix, cunctis inpune, Medusa,
      quod spectare licet. nam rictus oraque monstri
      quis timuit? quem, qui recto se lumine uidit,
      passa Medusa mori est? rapuit dubitantia fata
      praeuenitque metus; anima periere retenta
   <span>
    640
   </span>
   membra, nec emissae riguere sub ossibus umbrae.
      Eumenidum crines solos mouere furores,
      Cerberos Orpheo leniuit sibila cantu,
      Amphitryoniades uidit, cum uinceret, hydram:
      hoc monstrum timuit genitor numenque secundum
   <span>
    645
   </span>
   Phorcys aquis Cetoque parens ipsaeque sorores
      Gorgones; hoc potuit caelo pelagoque minari
      torporem insolitum mundoque obducere terram.
      e caelo uolucres subito cum pondere lapsae,
      in scopulis haesere ferae, uicina colentes
   <span>
    650
   </span>
   Aethiopum totae riguerunt marmore gentes.
      nullum animal uisus patiens, ipsique retrorsum
      effusi faciem uitabant Gorgonos angues.
      illa sub Hesperiis stantem Titana columnis
      in cautes Atlanta dedit; caeloque timente
   <span>
    655
   </span>
   olim Phlegraeo stantis serpente gigantas
      erexit montes, bellumque inmane deorum
      Pallados e medio confecit pectore Gorgon.
      quo postquam partu Danaes et diuite nimbo
      ortum Parrhasiae uexerunt Persea pinnae
   <span>
    660
   </span>
   Arcados auctoris citharae liquidaeque palaestrae,
      et subitus praepes Cyllenida sustulit harpen,
      harpen alterius monstri iam caede rubentem
      a Ioue dilectae fuso custode iuuencae,
      auxilium uolucri Pallas tulit innuba fratri
   <span>
    665
   </span>
   pacta caput monstri, terraeque in fine Libyssae
      Persea Phoebeos conuerti iussit ad ortus
      Gorgonos auerso sulcantem regna uolatu,
      et clipeum laeuae fuluo dedit aere nitentem
      in quo saxificam iussit spectare Medusam.
   <span>
    670
   </span>
   quam sopor aeternam tracturus morte quietem
      obruit haud totam: uigilat pars magna comarum
      defenduntque caput protenti crinibus hydri,
      pars iacet in medios uoltus oculisque tenebras
      &lt;offundit clausis et somni duplicat umbras.&gt;
   <span>
    674a
   </span>
   ipsa regit trepidum Pallas, dextraque trementem
      Perseos auersi Cyllenida derigit harpen
      lata colubriferi rumpens confinia colli.
      quos habuit uoltus hamati uolnere ferri
      caesa caput Gorgon! quanto spirare ueneno
      ora rear quantumque oculos effundere mortis!
   <span>
    680
   </span>
   nec Pallas spectare potest, uoltusque gelassent
      Perseos auersi, si non Tritonia densos
      sparsisset crines texissetque ora colubris.
      aliger in caelum sic rapta Gorgone fugit.
      ille quidem pensabat iter propiusque secabat
   <span>
    685
   </span>
   aera, si medias Europae scinderet urbes:
      Pallas frugiferas iussit non laedere terras
      et parci populis. quis enim non praepete tanto
      aethera respiceret? Zephyro conuertitur ales
      itque super Libyen, quae nullo consita cultu
   <span>
    690
   </span>
   sideribus Phoeboque uacat: premit orbita solis
      exuritque solum; nec terra celsior ulla
      nox cadit in caelum lunaeque meatibus obstat,
      si flexus oblita uagi per recta cucurrit
      signa nec in Borean aut in Noton effugit umbram.
   <span>
    695
   </span>
   illa tamen sterilis tellus fecundaque nulli
      arua bono uirus stillantis tabe Medusae
      concipiunt dirosque fero de sanguine rores,
      quos calor adiuuit putrique incoxit harenae.
           hic quae prima caput mouit de puluere tabes
   <span>
    700
   </span>
   aspida somniferam tumida ceruice leuauit.
      plenior huc sanguis et crassi gutta ueneni
      decidit; in nulla plus est serpente coactum.
      ipsa caloris egens gelidum non transit in orbem
      sponte sua, Niloque tenus metitur harenas;
   <span>
    705
   </span>
   sed (quis erit nobis lucri pudor?) inde petuntur
      huc Libycae mortes et fecimus aspida mercem.
      at non stare suum miseris passura cruorem
      squamiferos ingens haemorrhois explicat orbes,
      natus et ambiguae coleret qui Syrtidos arua
   <span>
    710
   </span>
   chersydros, tractique uia fumante chelydri,
      et semper recto lapsurus limite cenchris:
      pluribus ille notis uariatam tinguitur aluum
      quam paruis pictus maculis Thebanus ophites.
      concolor exustis atque indiscretus harenis
   <span>
    715
   </span>
   hammodytes, spinaque uagi torquente cerastae,
      et scytale sparsis etiamnunc sola pruinis
      exuuias positura suas, et torrida dipsas,
      et grauis in geminum uergens caput amphisbaena,
      et natrix uiolator aquae, iaculique uolucres,
   <span>
    720
   </span>
   et contentus iter cauda sulcare parias,
      oraque distendens auidus fumantia prester,
      ossaque dissoluens cum corpore tabificus seps;
      sibilaque effundens cunctas terrentia pestes,
      ante uenena nocens, late sibi summouet omne
   <span>
    725
   </span>
   uolgus et in uacua regnat basiliscus harena.
      uos quoque, qui cunctis innoxia numina terris
      serpitis, aurato nitidi fulgore dracones,
      letiferos ardens facit Africa: ducitis altum
      aera cum pinnis, armentaque tota secuti
   <span>
    730
   </span>
   rumpitis ingentes amplexi uerbere tauros;
      nec tutus spatio est elephans: datis omnia leto,
      nec uobis opus est ad noxia fata ueneno.
           has inter pestes duro Cato milite siccum
      emetitur iter, tot tristia fata suorum
   <span>
    735
   </span>
   insolitasque uidens paruo cum uolnere mortes.
      signiferum iuuenem Tyrrheni sanguinis Aulum
      torta caput retro dipsas calcata momordit.
      uix dolor aut sensus dentis fuit, ipsaque leti
      frons caret inuidia nec quicquam plaga minatur.
   <span>
    740
   </span>
   ecce, subit uirus tacitum, carpitque medullas
      ignis edax calidaque incendit uiscera tabe.
      ebibit umorem circum uitalia fusum
      pestis et in sicco linguam torrere palato
      coepit; defessos iret qui sudor in artus
   <span>
    745
   </span>
   non fuit, atque oculos lacrimarum uena refugit.
      non decus imperii, non maesti iura Catonis
      ardentem tenuere uirum, ne spargere signa
      auderet totisque furens exquireret aruis
      quas poscebat aquas sitiens in corde uenenum.
   <span>
    750
   </span>
   ille uel in Tanain missus Rhodanumque Padumque
      arderet Nilumque bibens per rura uagantem.
      accessit morti Libye, fatique minorem
      famam dipsas habet terris adiuta perustis.
      scrutatur uenas penitus squalentis harenae,
   <span>
    755
   </span>
   nunc redit ad Syrtes et fluctus accipit ore,
      aequoreusque placet, sed non et sufficit, umor.
      nec sentit fatique genus mortemque ueneni,
      sed putat esse sitim; ferroque aperire tumentis
      sustinuit uenas atque os inplere cruore.
   <span>
    760
   </span>
   iussit signa rapi propere Cato: discere nulli
      permissum est hoc posse sitim. sed tristior illo
      mors erat ante oculos, miserique in crure Sabelli
      seps stetit exiguus; quem flexo dente tenacem
      auolsitque manu piloque adfixit harenis.
   <span>
    765
   </span>
   parua modo serpens, sed qua non ulla cruentae
      tantum mortis habet. nam plagae proxima circum
      fugit rupta cutis pallentiaque ossa retexit;
      iamque sinu laxo nudum sine corpore uolnus.
      membra natant sanie, surae fluxere, sine ullo
   <span>
    770
   </span>
   tegmine poples erat, femorum quoque musculus omnis
      liquitur, et nigra destillant inguina tabe.
      dissiluit stringens uterum membrana, fluuntque
      uiscera; nec, quantus toto de corpore debet,
      effluit in terras, saeuum sed membra uenenum
   <span>
    775
   </span>
   decoquit, in minimum mors contrahit omnia uirus.
      quidquid homo est, aperit pestis natura profana:
   <span>
    779
   </span>
   uincula neruorum et laterum textura cauumque
   <span>
    777
   </span>
   pectus et abstrusum fibris uitalibus omne
      morte patet. manant umeri fortesque lacerti,
   <span>
    780
   </span>
   colla caputque fluunt: calido non ocius Austro
      nix resoluta cadit nec solem cera sequetur.
      parua loquor, corpus sanie stillasse perustum:
      hoc et flamma potest; sed quis rogus abstulit ossa?
      haec quoque discedunt, putrisque secuta medullas
   <span>
    785
   </span>
   nulla manere sinunt rapidi uestigia fati.
      Cinyphias inter pestes tibi palma nocendi est:
      eripiunt omnes animam, tu sola cadauer.
           ecce, subit facies leto diuersa fluenti.
      Nasidium Marsi cultorem torridus agri
   <span>
    790
   </span>
   percussit prester. illi rubor igneus ora
      succendit, tenditque cutem pereunte figura
      miscens cuncta tumor; toto iam corpore maior
      humanumque egressa modum super omnia membra
      efflatur sanies late pollente ueneno;
   <span>
    795
   </span>
   ipse latet penitus congesto corpore mersus,
      nec lorica tenet distenti pectoris auctum.
      spumeus accenso non sic exundat aeno
      undarum cumulus, nec tantos carbasa Coro
      curuauere sinus. tumidos iam non capit artus
   <span>
    800
   </span>
   informis globus et confuso pondere truncus.
      intactum uolucrum rostris epulasque daturum
      haud inpune feris non ausi tradere busto
      nondum stante modo crescens fugere cadauer.
           sed maiora parant Libycae spectacula pestes.
   <span>
    805
   </span>
   inpressit dentes haemorrhois aspera Tullo,
      magnanimo iuueni miratorique Catonis.
      utque solet pariter totis se fundere signis
      Corycii pressura croci, sic omnia membra
      emisere simul rutilum pro sanguine uirus.
   <span>
    810
   </span>
   sanguis erant lacrimae; quaecumque foramina nouit
      umor, ab his largus manat cruor; ora redundant
      et patulae nares; sudor rubet; omnia plenis
      membra fluunt uenis; totum est pro uolnere corpus.
           at tibi, Laeue miser, fixus praecordia pressit
   <span>
    815
   </span>
   Niliaca serpente cruor, nulloque dolore
      testatus morsus subita caligine mortem
      accipis et socias somno descendis ad umbras.
      non tam ueloci corrumpunt pocula leto
      stipite quae diro uirgas mentita Sabaeas
   <span>
    820
   </span>
   toxica fatilegi carpunt matura Saitae.
           ecce, procul saeuos sterili se robore trunci
      torsit et inmisit (iaculum uocat Africa) serpens
      perque caput Pauli transactaque tempora fugit.
      nil ibi uirus agit: rapuit cum uolnere fatum.
   <span>
    825
   </span>
   deprensum est, quae funda rotat quam lenta uolarent,
      quam segnis Scythicae strideret harundinis aer.
           quid prodest miseri basiliscus cuspide Murri
      transactus? uelox currit per tela uenenum
      inuaditque manum; quam protinus ille retecto
   <span>
    830
   </span>
   ense ferit totoque semel demittit ab armo,
      exemplarque sui spectans miserabile leti
      stat tutus pereunte manu. quis fata putarit
      scorpion aut uires maturae mortis habere?
      ille minax nodis et recto uerbere saeuos
   <span>
    835
   </span>
   teste tulit caelo uicti decus Orionis.
      quis calcare tuas metuat, salpuga, latebras?
      et tibi dant Stygiae ius in sua fila sorores.
           sic nec clara dies nec nox dabat atra quietem
      suspecta miseris in qua tellure iacebant.
   <span>
    840
   </span>
   nam neque congestae struxere cubilia frondes
      nec culmis creuere tori, sed corpora fatis
      expositi uoluuntur humo, calidoque uapore
      adliciunt gelidas nocturno frigore pestes,
      innocuosque diu rictus torpente ueneno
   <span>
    845
   </span>
   inter membra fouent. nec, quae mensura uiarum
      quisue modus, norunt caelo duce: saepe querentes
      'reddite, di,' clamant 'miseris quae fugimus arma,
      reddite Thessaliam. patimur cur segnia fata
      in gladios iurata manus? pro Caesare pugnant
   <span>
    850
   </span>
   dipsades et peragunt ciuilia bella cerastae.
      ire libet qua zona rubens atque axis inustus
      solis equis; iuuat aetheriis ascribere causis
      quod peream, caeloque mori. nil, Africa, de te
      nec de te, natura, queror: tot monstra ferentem
   <span>
    855
   </span>
   gentibus ablatum dederas serpentibus orbem,
      inpatiensque solum Cereris cultore negato
      damnasti atque homines uoluisti desse uenenis.
      in loca serpentum nos uenimus: accipe poenas
      tu, quisquis superum commercia nostra perosus
   <span>
    860
   </span>
   hinc torrente plaga, dubiis hinc Syrtibus orbem
      abrumpens medio posuisti limite mortes.
      per secreta tui bellum ciuile recessus
      uadit, et arcani miles tibi conscius orbis
      claustra ferit mundi. forsan maiora supersunt
   <span>
    865
   </span>
   ingressis: coeunt ignes stridentibus undis
      et premitur natura poli; set longius istac
      nulla iacet tellus, quam fama cognita nobis
      tristia regna Iubae. quaeremus forsitan istas
      serpentum terras: habet hoc solacia caelum:
   <span>
    870
   </span>
   uiuit adhuc aliquid. patriae non arua requiro
      Europamque alios soles Asiamque uidentem:
      qua te parte poli, qua te tellure reliqui,
      Africa? Cyrenis etiamnunc bruma rigebat:
      exiguane uia legem conuertimus anni?
   <span>
    875
   </span>
   imus in aduersos axes, euoluimur orbe,
      terga damus ferienda Noto; nunc forsitan ipsa est
      sub pedibus iam Roma meis. solacia fati
      haec petimus: ueniant hostes, Caesarque sequatur
      qua fugimus.' sic dura suos patientia questus
   <span>
    880
   </span>
   exonerat. cogit tantos tolerare labores
      summa ducis uirtus, qui nuda fusus harena
      excubat atque omni fortunam prouocat hora.
      omnibus unus adest fatis; quocumque uocatus
      aduolat atque ingens meritum maiusque salute
   <span>
    885
   </span>
   contulit, in letum uires; puduitque gementem
      illo teste mori. quod ius habuisset in ipsum
      ulla lues? casus alieno in pectore uincit
      spectatorque docet magnos nil posse dolores.
           uix miseris serum tanto lassata periclo
   <span>
    890
   </span>
   auxilium Fortuna dedit. gens unica terras
      incolit a saeuo serpentum innoxia morsu,
      Marmaridae Psylli. par lingua potentibus herbis,
      ipse cruor tutus nullumque admittere uirus
      uel cantu cessante potens. natura locorum
   <span>
    895
   </span>
   iussit ut inmunes mixtis serpentibus essent.
      profuit in mediis sedem posuisse uenenis.
      pax illis cum morte data est. fiducia tanta est
      sanguinis, in terras paruus cum decidit infans,
      nequa sit externae Veneris mixtura timentes
   <span>
    900
   </span>
   letifica dubios explorant aspide partus.
      utque Iouis uolucer, calido cum protulit ouo
      inplumis natos, solis conuertit ad ortus:
      qui potuere pati radios et lumine recto
      sustinuere diem, caeli seruantur in usus,
   <span>
    905
   </span>
   qui Phoebo cessere, iacent: sic pignora gentis
      Psyllus habet, siquis tactos non horruit angues,
      siquis donatis lusit serpentibus infans.
      nec solum gens illa sua contenta salute
      excubat hospitibus, contraque nocentia monstra
   <span>
    910
   </span>
   Psyllus adest populis. qui tum Romana secutus
      signa, simul iussit statui tentoria ductor,
      primum, quas ualli spatium conprendit, harenas
      expurgat cantu uerbisque fugantibus angues.
      ultima castrorum medicatus circumit ignis.
   <span>
    915
   </span>
   hic ebulum stridet peregrinaque galbana sudant,
      et tamarix non laeta comas Eoaque costos
      et panacea potens et Thessala centaurea
      peucedanonque sonant flammis Erycinaque thapsos,
      et larices fumoque grauem serpentibus urunt
   <span>
    920
   </span>
   habrotonum et longe nascentis cornua cerui.
      sic nox tuta uiris. at, siquis peste diurna
      fata trahit, tunc sunt magicae miracula gentis
      Psyllorumque ingens et rapti pugna ueneni.
      nam primum tacta designat membra saliua,
   <span>
    925
   </span>
   quae cohibet uirus retinetque in uolnere pestem;
      plurima tunc uoluit spumanti carmina lingua
      murmure continuo, nec dat suspiria cursus
      uolneris aut minimum patiuntur fata tacere.
      saepe quidem pestis nigris inserta medullis
   <span>
    930
   </span>
   excantata fugit; sed, siquod tardius audit
      uirus et elicitum iussumque exire repugnat,
      tum super incumbens pallentia uolnera lambit
      ore uenena trahens et siccat dentibus artus,
      extractamque potens gelido de corpore mortem
   <span>
    935
   </span>
   expuit; et cuius morsus superauerit anguis
      iam promptum Psyllis uel gustu nosse ueneni.
           hoc igitur tandem leuior Romana iuuentus
      auxilio late squalentibus errat in aruis.
      bis positis Phoebe flammis, bis luce recepta
   <span>
    940
   </span>
   uidit hareniuagum surgens fugiensque Catonem.
      iamque illi magis atque magis durescere puluis
      coepit et in terram Libye spissata redire,
      iamque procul rarae nemorum se tollere frondes,
      surgere congesto non culta mapalia culmo.
   <span>
    945
   </span>
   quanta dedit miseris melioris gaudia terrae
      cum primum saeuos contra uidere leones!
      proxima Leptis erat, cuius statione quieta
      exegere hiemem nimbis flammisque carentem.
           Caesar, ut Emathia satiatus clade recessit,
   <span>
    950
   </span>
   cetera curarum proiecit pondera soli
      intentus genero; cuius uestigia frustra
      terris sparsa legens fama duce tendit in undas,
      Threiciasque legit fauces et amore notatum
      aequor et Heroas lacrimoso litore turres,
   <span>
    955
   </span>
   qua pelago nomen Nepheleias abstulit Helle.
      non Asiam breuioris aquae disterminat usquam
      fluctus ab Europa, quamuis Byzantion arto
      Pontus et ostriferam dirimat Calchedona cursu,
      Euxinumque ferens paruo ruat ore Propontis.
   <span>
    960
   </span>
   Sigeasque petit famae mirator harenas
      et Simoentis aquas et Graio nobile busto
      Rhoetion et multum debentis uatibus umbras.
      circumit exustae nomen memorabile Troiae
      magnaque Phoebei quaerit uestigia muri.
   <span>
    965
   </span>
   iam siluae steriles et putres robore trunci
      Assaraci pressere domos et templa deorum
      iam lassa radice tenent, ac tota teguntur
      Pergama dumetis: etiam periere ruinae.
      aspicit Hesiones scopulos siluaque latentis
   <span>
    970
   </span>
   Anchisae thalamos; quo iudex sederit antro,
      unde puer raptus caelo, quo uertice Nais
      luxerit Oenone: nullum est sine nomine saxum.
      inscius in sicco serpentem puluere riuum
      transierat, qui Xanthus erat. securus in alto
   <span>
    975
   </span>
   gramine ponebat gressus: Phryx incola manes
      Hectoreos calcare uetat. discussa iacebant
      saxa nec ullius faciem seruantia sacri:
      'Herceas' monstrator ait 'non respicis aras?'
           o sacer et magnus uatum labor! omnia fato
   <span>
    980
   </span>
   eripis et populis donas mortalibus aeuum.
      inuidia sacrae, Caesar, ne tangere famae;
      nam, siquid Latiis fas est promittere Musis,
      quantum Zmyrnaei durabunt uatis honores,
      uenturi me teque legent; Pharsalia nostra
   <span>
    985
   </span>
   uiuet, et a nullo tenebris damnabimur aeuo.
           ut ducis inpleuit uisus ueneranda uetustas,
      erexit subitas congestu caespitis aras
      uotaque turicremos non inrita fudit in ignes.
      'di cinerum, Phrygias colitis quicumque ruinas,
   <span>
    990
   </span>
   Aeneaeque mei, quos nunc Lauinia sedes
      seruat et Alba, lares, et quorum lucet in aris
      ignis adhuc Phrygius, nullique aspecta uirorum
      Pallas, in abstruso pignus memorabile templo,
      gentis Iuleae uestris clarissimus aris
   <span>
    995
   </span>
   dat pia tura nepos et uos in sede priore
      rite uocat. date felices in cetera cursus,
      restituam populos; grata uice moenia reddent
      Ausonidae Phrygibus, Romanaque Pergama surgent.'
      sic fatus repetit classes et tota secundis
   <span>
    1000
   </span>
   uela dedit Coris, auidusque urguente procella
      Iliacas pensare moras Asiamque potentem
      praeuehitur pelagoque Rhodon spumante relinquit.
      septima nox Zephyro numquam laxante rudentes
      ostendit Phariis Aegyptia litora flammis.
   <span>
    1005
   </span>
   sed prius orta dies nocturnam lampada texit
      quam tutas intraret aquas. ibi plena tumultu
      litora et incerto turbatas murmure uoces
      accipit, ac dubiis ueritus se credere regnis
      abstinuit tellure rates. sed dira satelles
   <span>
    1010
   </span>
   regis dona ferens medium prouectus in aequor
      colla gerit Magni Phario uelamine tecta
      ac prius infanda commendat crimina uoce.
      'terrarum domitor, Romanae maxime gentis,
      et, quod adhuc nescis, genero secure perempto,
   <span>
    1015
   </span>
   rex tibi Pellaeus belli pelagique labores
      donat et Emathiis quod solum defuit armis
      exhibet. absenti bellum ciuile peractum est:
      Thessalicas quaerens Magnus reparare ruinas
      ense iacet nostro. tanto te pignore, Caesar,
   <span>
    1020
   </span>
   emimus; hoc tecum percussum est sanguine foedus.
      accipe regna Phari nullo quaesita cruore,
      accipe Niliaci ius gurgitis, accipe quidquid
      pro Magni ceruice dares; dignumque clientem
      castris crede tuis cui tantum fata licere
   <span>
    1025
   </span>
   in generum uoluere tuum. nec uile putaris
      hoc meritum, facili nobis quod caede peractum est.
      hospes auitus erat, depulso sceptra parenti
      reddiderat. quid plura feram? tu nomina tanto
      inuenies operi, uel famam consule mundi.
   <span>
    1030
   </span>
   si scelus est, plus te nobis debere fateris,
      quod scelus hoc non ipse facis.' sic fatus opertum
      detexit tenuitque caput. iam languida morte
      effigies habitum noti mutauerat oris.
      non primo Caesar damnauit munera uisu
   <span>
    1035
   </span>
   auertitque oculos; uoltus, dum crederet, haesit;
      utque fidem uidit sceleris tutumque putauit
      iam bonus esse socer, lacrimas non sponte cadentis
      effudit gemitusque expressit pectore laeto,
      non aliter manifesta potens abscondere mentis
   <span>
    1040
   </span>
   gaudia quam lacrimis, meritumque inmane tyranni
      destruit et generi mauolt lugere reuolsum
      quam debere caput. qui duro membra senatus
      calcarat uoltu, qui sicco lumine campos
      uiderat Emathios, uni tibi, Magne, negare
   <span>
    1045
   </span>
   non audet gemitus. o sors durissima fati!
      huncine tu, Caesar, scelerato Marte petisti
      qui tibi flendus erat? nunc mixti foedera tangunt
      te generis? nunc gnata iubet maerere neposque?
      credis apud populos Pompei nomen amantis
   <span>
    1050
   </span>
   hoc castris prodesse tuis? fortasse tyranni
      tangeris inuidia, captique in uiscera Magni
      hoc alii licuisse doles, quererisque perisse
      uindictam belli raptumque e iure superbi
      uictoris generum. quisquis te flere coegit
   <span>
    1055
   </span>
   impetus, a uera longe pietate recessit.
      scilicet hoc animo terras atque aequora lustras,
      necubi suppressus pereat gener. o bene rapta
      arbitrio mors ista tuo! quam magna remisit
      crimina Romano tristis fortuna pudori,
   <span>
    1060
   </span>
   quod te non passa est misereri, perfide, Magni
      uiuentis! nec non his fallere uocibus audet
      adquiritque fidem simulati fronte doloris:
           'aufer ab aspectu nostro funesta, satelles,
      regis dona tui. peius de Caesare uestrum
   <span>
    1065
   </span>
   quam de Pompeio meruit scelus; unica belli
      praemia ciuilis, uictis donare salutem,
      perdidimus. quod si Phario germana tyranno
      non inuisa foret, potuissem reddere regi
      quod meruit, fratrique tuum pro munere tali
   <span>
    1070
   </span>
   misissem, Cleopatra, caput. secreta quid arma
      mouit et inseruit nostro sua tela labori?
      ergo in Thessalicis Pellaeo fecimus aruis
      ius gladio? uestris quaesita licentia regnis?
      non tuleram Magnum mecum Romana regentem:
   <span>
    1075
   </span>
   te, Ptolemaee, feram? frustra ciuilibus armis
      miscuimus gentes, siqua est hoc orbe potestas
      altera quam Caesar, si tellus ulla duorum est.
      uertissem Latias a uestro litore proras:
      famae cura uetat, ne non damnasse cruentam
   <span>
    1080
   </span>
   sed uidear timuisse Pharon. nec fallere uosmet
      credite uictorem: nobis quoque tale paratum
      litoris hospitium; ne sic mea colla gerantur
      Thessaliae fortuna facit. maiore profecto
      quam metui poterat discrimine gessimus arma:
   <span>
    1085
   </span>
   exilium generique minas Romamque timebam:
      poena fugae Ptolemaeus erat. sed parcimus annis
      donamusque nefas. sciat hac pro caede tyrannus
      nil uenia plus posse dari. uos condite busto
      tanti colla ducis, sed non ut crimina solum
   <span>
    1090
   </span>
   uestra tegat tellus: iusto date tura sepulchro
      et placate caput cineresque in litore fusos
      colligite atque unam sparsis date manibus urnam.
      sentiat aduentum soceri uocesque querentis
      audiat umbra pias. dum nobis omnia praefert,
   <span>
    1095
   </span>
   dum uitam Phario mauolt debere clienti,
      laeta dies rapta est populis, concordia mundo
      nostra perit. caruere deis mea uota secundis,
      ut te conplexus positis felicibus armis
      adfectus a te ueteres uitamque rogarem,
   <span>
    1100
   </span>
   Magne, tuam dignaque satis mercede laborum
      contentus par esse tibi. tunc pace fideli
      fecissem ut uictus posses ignoscere diuis,
      fecisses ut Roma mihi.' nec talia fatus
      inuenit fletus comitem nec turba querenti
   <span>
    1105
   </span>
   credidit: abscondunt gemitus et pectora laeta
      fronte tegunt, hilaresque nefas spectare cruentum,
      o bona libertas, cum Caesar lugeat, audent.
  </p>
 </body>
</div>