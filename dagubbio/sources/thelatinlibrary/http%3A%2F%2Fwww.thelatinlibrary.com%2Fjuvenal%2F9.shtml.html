<div>
 Juvenal IX
 <body>
  <div class="page_wrapper">
   <h1>
    D. IVNI IVVENALIS SATVRA IX
   </h1>
   <p class="poem">
    Scire uelim quare totiens mihi, Naeuole, tristis
        occurras fronte obducta ceu Marsya uictus.
        quid tibi cum uultu, qualem deprensus habebat
        Rauola dum Rhodopes uda terit inguina barba?
        [nos colaphum incutimus lambenti crustula seruo.]
    <font size="2">
     5
    </font>
    non erit hac facie miserabilior Crepereius
        Pollio, qui triplicem usuram praestare paratus
        circumit et fatuos non inuenit. unde repente
        tot rugae? certe modico contentus agebas
        uernam equitem, conuiua ioco mordente facetus
    <font size="2">
     10
    </font>
    et salibus uehemens intra pomeria natis.
        omnia nunc contra, uultus grauis, horrida siccae
        silua comae, nullus tota nitor in cute, qualem
        Bruttia praestabat calidi tibi fascia uisci,
        sed fruticante pilo neglecta et squalida crura.
    <font size="2">
     15
    </font>
    quid macies aegri ueteris, quem tempore longo
        torret quarta dies olimque domestica febris?
        deprendas animi tormenta latentis in aegro
        corpore, deprendas et gaudia; sumit utrumque
        inde habitum facies. igitur flexisse uideris
    <font size="2">
     20
    </font>
    propositum et uitae contrarius ire priori.
        nuper enim, ut repeto, fanum Isidis et Ganymedem
        Pacis et aduectae secreta Palatia matris
        et Cererem (nam quo non prostat femina templo?)
        notior Aufidio moechus celebrare solebas,
    <font size="2">
     25
    </font>
    quodque taces, ipsos etiam inclinare maritos.
             'utile et hoc multis uitae genus, at mihi nullum
        inde operae pretium. pingues aliquando lacernas,
        munimenta togae, duri crassique coloris
        et male percussas textoris pectine Galli
    <font size="2">
     30
    </font>
    accipimus, tenue argentum uenaeque secundae.
        fata regunt homines, fatum est et partibus illis
        quas sinus abscondit. nam si tibi sidera cessant,
        nil faciet longi mensura incognita nerui,
        quamuis te nudum spumanti Virro labello
    <font size="2">
     35
    </font>
    uiderit et blandae adsidue densaeque tabellae
        sollicitent,
    <i>
     autos gar ephelketai andra kinaidos.
    </i>
    quod tamen ulterius monstrum quam mollis auarus?
        "haec tribui, deinde illa dedi, mox plura tulisti."
        computat et ceuet. ponatur calculus, adsint
    <font size="2">
     40
    </font>
    cum tabula pueri; numera sestertia quinque
        omnibus in rebus, numerentur deinde labores.
        an facile et pronum est agere intra uiscera penem
        legitimum atque illic hesternae occurrere cenae?
        seruus erit minus ille miser qui foderit agrum
    <font size="2">
     45
    </font>
    quam dominum. sed tu sane tenerum et puerum te
        et pulchrum et dignum cyatho caeloque putabas.
        uos humili adseculae, uos indulgebitis umquam
        cultori, iam nec morbo donare parati?
        en cui tu uiridem umbellam, cui sucina mittas
    <font size="2">
     50
    </font>
    grandia, natalis quotiens redit aut madidum uer
        incipit et strata positus longaque cathedra
        munera femineis tractat secreta kalendis.
        dic, passer, cui tot montis, tot praedia seruas
        Apula, tot miluos intra tua pascua lassas?
    <font size="2">
     55
    </font>
    te Trifolinus ager fecundis uitibus implet
        suspectumque iugum Cumis et Gaurus inanis
        nam quis plura linit uicturo dolia musto?
        quantum erat exhausti lumbos donare clientis
        iugeribus paucis! meliusne hic rusticus infans
    <font size="2">
     60
    </font>
    cum matre et casulis et conlusore catello
        cymbala pulsantis legatum fiet amici?
        "improbus es cum poscis" ait. sed pensio clamat
        "posce," sed appellat puer unicus ut Polyphemi
        lata acies per quam sollers euasit Vlixes.
    <font size="2">
     65
    </font>
    alter emendus erit, namque hic non sufficit, ambo
        pascendi. quid agam bruma spirante? quid, oro,
        quid dicam scapulis puerorum aquilone Decembri
        et pedibus? "durate atque expectate cicadas"?
        uerum, ut dissimules, ut mittas cetera, quanto
    <font size="2">
     70
    </font>
    metiris pretio quod, ni tibi deditus essem
        deuotusque cliens, uxor tua uirgo maneret?
        scis certe quibus ista modis, quam saepe rogaris
        et quae pollicitus. fugientem saepe puellam
        amplexu rapui; tabulas quoque ruperat et iam
    <font size="2">
     75
    </font>
    signabat; tota uix hoc ego nocte redemi
        te plorante foris. testis mihi lectulus et tu,
        ad quem peruenit lecti sonus et dominae uox.
        instabile ac dirimi coeptum et iam paene solutum
        coniugium in multis domibus seruauit adulter.
    <font size="2">
     80
    </font>
    quo te circumagas? quae prima aut ultima ponas?
        nullum ergo meritum est, ingrate ac perfide, nullum
        quod tibi filiolus uel filia nascitur ex me?
        tollis enim et libris actorum spargere gaudes
        argumenta uiri. foribus suspende coronas:
    <font size="2">
     85
    </font>
    iam pater es, dedimus quod famae opponere possis.
        iura parentis habes, propter me scriberis heres,
        legatum omne capis nec non et dulce caducum.
        commoda praeterea iungentur multa caducis,
        si numerum, si tres impleuero.' iusta doloris,
    <font size="2">
     90
    </font>
    Naeuole, causa tui; contra tamen ille quid adfert?
             'neglegit atque alium bipedem sibi quaerit asellum.
        haec soli commissa tibi celare memento
        et tacitus nostras intra te fige querellas;
        nam res mortifera est inimicus pumice leuis.
    <font size="2">
     95
    </font>
    qui modo secretum commiserat, ardet et odit,
        tamquam prodiderim quidquid scio. sumere ferrum,
        fuste aperire caput, candelam adponere ualuis
        non dubitat. nec contemnas aut despicias quod
        his opibus numquam cara est annona ueneni.
    <font size="2">
     100
    </font>
    ergo occulta teges ut curia Martis Athenis.'
             o Corydon, Corydon, secretum diuitis ullum
        esse putas? serui ut taceant, iumenta loquentur
        et canis et postes et marmora. claude fenestras,
        uela tegant rimas, iunge ostia, tollite lumen,
    <font size="2">
     105
    </font>
    e medio fac eant omnes, prope nemo recumbat;
        quod tamen ad cantum galli facit ille secundi
        proximus ante diem caupo sciet, audiet et quae
        finxerunt pariter libarius, archimagiri,
        carptores. quod enim dubitant componere crimen
    <font size="2">
     110
    </font>
    in dominos, quotiens rumoribus ulciscuntur
        baltea? nec derit qui te per compita quaerat
        nolentem et miseram uinosus inebriet aurem.
        illos ergo roges quidquid paulo ante petebas
        a nobis, taceant illi. sed prodere malunt
    <font size="2">
     115
    </font>
    arcanum quam subrepti potare Falerni
        pro populo faciens quantum Saufeia bibebat.
        uiuendum recte, cum propter plurima, ~tunc est~
        idcirco ut possis linguam contemnere serui.
        [praecipue causis, ut linguas mancipiorum
    <font size="2">
     120
    </font>
    contemnas; nam lingua mali pars pessima serui.
        deterior tamen hic qui liber non erit illis
        quorum animas et farre suo custodit et aere.]
             'utile consilium modo, sed commune, dedisti.
        nunc mihi quid suades post damnum temporis et spes
    <font size="2">
     125
    </font>
    deceptas? festinat enim decurrere uelox
        flosculus angustae miseraeque breuissima uitae
        portio; dum bibimus, dum serta, unguenta, puellas
        poscimus, obrepit non intellecta senectus.'
             ne trepida, numquam pathicus tibi derit amicus
    <font size="2">
     130
    </font>
    stantibus et saluis his collibus; undique ad illos
        conuenient et carpentis et nauibus omnes
        qui digito scalpunt uno caput. altera maior
        spes superest, tu tantum erucis inprime dentem.
        [gratus eris, tu tantum erucis inprime dentem.]
    <font size="2">
     134a
    </font>
    'haec exempla para felicibus; at mea Clotho
        et Lachesis gaudent, si pascitur inguine uenter.
        o parui nostrique Lares, quos ture minuto
        aut farre et tenui soleo exorare corona,
        quando ego figam aliquid quo sit mihi tuta senectus
        a tegete et baculo? uiginti milia fenus
    <font size="2">
     140
    </font>
    pigneribus positis, argenti uascula puri,
        sed quae Fabricius censor notet, et duo fortes
        de grege Moesorum, qui me ceruice locata
        securum iubeant clamoso insistere circo;
        sit mihi praeterea curuus caelator, et alter
    <font size="2">
     145
    </font>
    qui multas facies pingit cito; sufficiunt haec.
        quando ego pauper ero? uotum miserabile, nec spes
        his saltem; nam cum pro me Fortuna uocatur,
        adfixit ceras illa de naue petitas
        quae Siculos cantus effugit remige surdo.'
   </p>
  </div>
 </body>
</div>