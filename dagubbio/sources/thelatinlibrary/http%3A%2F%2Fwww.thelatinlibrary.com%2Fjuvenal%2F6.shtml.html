<div>
 Juvenal VI
 <body>
  <div class="page_wrapper">
   <h1>
    D. IVNI IVVENALIS SATVRA VI
   </h1>
   <p class="poem">
    Credo Pudicitiam Saturno rege moratam
        in terris uisamque diu, cum frigida paruas
        praeberet spelunca domos ignemque laremque
        et pecus et dominos communi clauderet umbra,
        siluestrem montana torum cum sterneret uxor
    <font size="2">
     5
    </font>
    frondibus et culmo uicinarumque ferarum
        pellibus, haut similis tibi, Cynthia, nec tibi, cuius
        turbauit nitidos extinctus passer ocellos,
        sed potanda ferens infantibus ubera magnis
        et saepe horridior glandem ructante marito.
    <font size="2">
     10
    </font>
    quippe aliter tunc orbe nouo caeloque recenti
        uiuebant homines, qui rupto robore nati
        compositiue luto nullos habuere parentes.
        multa Pudicitiae ueteris uestigia forsan
        aut aliqua exstiterint et sub Ioue, sed Ioue nondum
    <font size="2">
     15
    </font>
    barbato, nondum Graecis iurare paratis
        per caput alterius, cum furem nemo timeret
        caulibus ac pomis et aperto uiueret horto.
        paulatim deinde ad superos Astraea recessit
        hac comite, atque duae pariter fugere sorores.
    <font size="2">
     20
    </font>
    anticum et uetus est alienum, Postume, lectum
        concutere atque sacri genium contemnere fulcri.
        omne aliud crimen mox ferrea protulit aetas:
        uiderunt primos argentea saecula moechos.
        conuentum tamen et pactum et sponsalia nostra
    <font size="2">
     25
    </font>
    tempestate paras iamque a tonsore magistro
        pecteris et digito pignus fortasse dedisti?
        certe sanus eras. uxorem, Postume, ducis?
        dic qua Tisiphone, quibus exagitere colubris.
        ferre potes dominam saluis tot restibus ullam,
    <font size="2">
     30
    </font>
    cum pateant altae caligantesque fenestrae,
        cum tibi uicinum se praebeat Aemilius pons?
        aut si de multis nullus placet exitus, illud
        nonne putas melius, quod tecum pusio dormit?
        pusio, qui noctu non litigat, exigit a te
    <font size="2">
     35
    </font>
    nulla iacens illic munuscula, nec queritur quod
        et lateri parcas nec quantum iussit anheles.
             sed placet Vrsidio lex Iulia: tollere dulcem
        cogitat heredem, cariturus turture magno
        mullorumque iubis et captatore macello.
    <font size="2">
     40
    </font>
    quid fieri non posse putes, si iungitur ulla
        Vrsidio? si moechorum notissimus olim
        stulta maritali iam porrigit ora capistro,
        quem totiens texit perituri cista Latini?
        quid quod et antiquis uxor de moribus illi
    <font size="2">
     45
    </font>
    quaeritur? o medici, nimiam pertundite uenam.
        delicias hominis! Tarpeium limen adora
        pronus et auratam Iunoni caede iuuencam,
        si tibi contigerit capitis matrona pudici.
        paucae adeo Cereris uittas contingere dignae,
    <font size="2">
     50
    </font>
    quarum non timeat pater oscula. necte coronam
        postibus et densos per limina tende corymbos.
        unus Hiberinae uir sufficit? ocius illud
        extorquebis, ut haec oculo contenta sit uno.
        magna tamen fama est cuiusdam rure paterno
    <font size="2">
     55
    </font>
    uiuentis. uiuat Gabiis ut uixit in agro,
        uiuat Fidenis, et agello cedo paterno.
        quis tamen adfirmat nil actum in montibus aut in
        speluncis? adeo senuerunt Iuppiter et Mars?
             porticibusne tibi monstratur femina uoto
    <font size="2">
     60
    </font>
    digna tuo? cuneis an habent spectacula totis
        quod securus ames quodque inde excerpere possis?
        chironomon Ledam molli saltante Bathyllo
        Tuccia uesicae non imperat, Apula gannit,
        [sicut in amplexu, subito et miserabile longum.]
    <font size="2">
     65
    </font>
    attendit Thymele: Thymele tunc rustica discit.
        ast aliae, quotiens aulaea recondita cessant,
        et uacuo clusoque sonant fora sola theatro,
        atque a plebeis longe Megalesia, tristes
        personam thyrsumque tenent et subligar Acci.
    <font size="2">
     70
    </font>
    Vrbicus exodio risum mouet Atellanae
        gestibus Autonoes, hunc diligit Aelia pauper.
        soluitur his magno comoedi fibula, sunt quae
        Chrysogonum cantare uetent, Hispulla tragoedo
        gaudet: an expectas ut Quintilianus ametur?
    <font size="2">
     75
    </font>
    accipis uxorem de qua citharoedus Echion
        aut Glaphyrus fiat pater Ambrosiusque choraules.
        longa per angustos figamus pulpita uicos,
        ornentur postes et grandi ianua lauro,
        ut testudineo tibi, Lentule, conopeo
    <font size="2">
     80
    </font>
    nobilis Euryalum murmillonem exprimat infans.
        nupta senatori comitata est Eppia ludum
        ad Pharon et Nilum famosaque moenia Lagi
        prodigia et mores urbis damnante Canopo.
        inmemor illa domus et coniugis atque sororis
    <font size="2">
     85
    </font>
    nil patriae indulsit, plorantisque improba natos
        utque magis stupeas ludos Paridemque reliquit.
        sed quamquam in magnis opibus plumaque paterna
        et segmentatis dormisset paruula cunis,
        contempsit pelagus; famam contempserat olim,
    <font size="2">
     90
    </font>
    cuius apud molles minima est iactura cathedras.
        Tyrrhenos igitur fluctus lateque sonantem
        pertulit Ionium constanti pectore, quamuis
        mutandum totiens esset mare. iusta pericli
        si ratio est et honesta, timent pauidoque gelantur
    <font size="2">
     95
    </font>
    pectore nec tremulis possunt insistere plantis:
        fortem animum praestant rebus quas turpiter audent.
        si iubeat coniunx, durum est conscendere nauem,
        tunc sentina grauis, tunc summus uertitur aer:
        quae moechum sequitur, stomacho ualet. illa maritum
    <font size="2">
     100
    </font>
    conuomit, haec inter nautas et prandet et errat
        per puppem et duros gaudet tractare rudentis.
        qua tamen exarsit forma, qua capta iuuenta
        Eppia? quid uidit propter quod ludia dici
        sustinuit? nam Sergiolus iam radere guttur
    <font size="2">
     105
    </font>
    coeperat et secto requiem sperare lacerto;
        praeterea multa in facie deformia, sicut
        attritus galea mediisque in naribus ingens
        gibbus et acre malum semper stillantis ocelli.
        sed gladiator erat. facit hoc illos Hyacinthos;
    <font size="2">
     110
    </font>
    hoc pueris patriaeque, hoc praetulit illa sorori
        atque uiro. ferrum est quod amant. hic Sergius idem
        accepta rude coepisset Veiiento uideri.
             quid priuata domus, quid fecerit Eppia, curas?
        respice riuales diuorum, Claudius audi
    <font size="2">
     115
    </font>
    quae tulerit. dormire uirum cum senserat uxor,
        sumere nocturnos meretrix Augusta cucullos
    <font size="2">
     118
    </font>
    ausa Palatino et tegetem praeferre cubili
    <font size="2">
     117
    </font>
    linquebat comite ancilla non amplius una.
    <font size="2">
     119
    </font>
    sed nigrum flauo crinem abscondente galero
        intrauit calidum ueteri centone lupanar
        et cellam uacuam atque suam; tunc nuda papillis
        prostitit auratis titulum mentita Lyciscae
        ostenditque tuum, generose Britannice, uentrem.
        excepit blanda intrantis atque aera poposcit.
    <font size="2">
     125
    </font>
    [continueque iacens cunctorum absorbuit ictus.]
        mox lenone suas iam dimittente puellas
        tristis abit, et quod potuit tamen ultima cellam
        clausit, adhuc ardens rigidae tentigine uoluae,
        et lassata uiris necdum satiata recessit,
    <font size="2">
     130
    </font>
    obscurisque genis turpis fumoque lucernae
        foeda lupanaris tulit ad puluinar odorem.
        hippomanes carmenque loquar coctumque uenenum
        priuignoque datum? faciunt grauiora coactae
        imperio sexus minimumque libidine peccant.
    <font size="2">
     135
    </font>
    'optima sed quare Caesennia teste marito?'
        bis quingena dedit. tanti uocat ille pudicam,
        nec pharetris Veneris macer est aut lampade feruet:
        inde faces ardent, ueniunt a dote sagittae.
        libertas emitur. coram licet innuat atque
    <font size="2">
     140
    </font>
    rescribat: uidua est, locuples quae nupsit auaro.
             'cur desiderio Bibulae Sertorius ardet?'
        si uerum excutias, facies non uxor amatur.
        tres rugae subeant et se cutis arida laxet,
        fiant obscuri dentes oculique minores,
    <font size="2">
     145
    </font>
    'collige sarcinulas' dicet libertus 'et exi.
        iam grauis es nobis et saepe emungeris. exi
        ocius et propera. sicco uenit altera naso.'
        interea calet et regnat poscitque maritum
        pastores et ouem Canusinam ulmosque Falernas
    <font size="2">
     150
    </font>
    quantulum in hoc!pueros omnes, ergastula tota,
        quodque domi non est, sed habet uicinus, ematur.
        mense quidem brumae, cum iam mercator Iason
        clausus et armatis obstat casa candida nautis,
        grandia tolluntur crystallina, maxima rursus
    <font size="2">
     155
    </font>
    murrina, deinde adamas notissimus et Beronices
        in digito factus pretiosior. hunc dedit olim
        barbarus incestae, dedit hunc Agrippa sorori,
        obseruant ubi festa mero pede sabbata reges
        et uetus indulget senibus clementia porcis.
    <font size="2">
     160
    </font>
    'nullane de tantis gregibus tibi digna uidetur?'
        sit formonsa, decens, diues, fecunda, uetustos
        porticibus disponat auos, intactior omni
        crinibus effusis bellum dirimente Sabina,
        rara auis in terris nigroque simillima cycno,
    <font size="2">
     165
    </font>
    quis feret uxorem cui constant omnia? malo,
        malo Venustinam quam te, Cornelia, mater
        Gracchorum, si cum magnis uirtutibus adfers
        grande supercilium et numeras in dote triumphos.
        tolle tuum, precor, Hannibalem uictumque Syphacem
    <font size="2">
     170
    </font>
    in castris et cum tota Carthagine migra.
        'parce, precor, Paean, et tu, dea, pone sagittas;
        nil pueri faciunt, ipsam configite matrem'
        Amphion clamat, sed Paean contrahit arcum.
        extulit ergo greges natorum ipsumque parentem,
    <font size="2">
     175
    </font>
    dum sibi nobilior Latonae gente uidetur
        atque eadem scrofa Niobe fecundior alba.
        quae tanti grauitas, quae forma, ut se tibi semper
        inputet? huius enim rari summique uoluptas
        nulla boni, quotiens animo corrupta superbo
    <font size="2">
     180
    </font>
    plus aloes quam mellis habet. quis deditus autem
        usque adeo est, ut non illam quam laudibus effert
        horreat inque diem septenis oderit horis?
             quaedam parua quidem, sed non toleranda maritis.
        nam quid rancidius quam quod se non putat ulla
    <font size="2">
     185
    </font>
    formosam nisi quae de Tusca Graecula facta est,
        de Sulmonensi mera Cecropis? omnia Graece:
        [cum sit turpe magis nostris nescire Latine.]
        hoc sermone pauent, hoc iram, gaudia, curas,
        hoc cuncta effundunt animi secreta. quid ultra?
    <font size="2">
     190
    </font>
    concumbunt Graece. dones tamen ista puellis,
        tune etiam, quam sextus et octogensimus annus
        pulsat, adhuc Graece? non est hic sermo pudicus
        in uetula. quotiens lasciuum interuenit illud
    <i>
     zoe kai psyche
    </i>
    , modo sub lodice relictis
    <font size="2">
     195
    </font>
    uteris in turba. quod enim non excitet inguen
        uox blanda et nequam? digitos habet. ut tamen omnes
        subsidant pinnae, dicas haec mollius Haemo
        quamquam et Carpophoro, facies tua conputat annos.
             si tibi legitimis pactam iunctamque tabellis
    <font size="2">
     200
    </font>
    non es amaturus, ducendi nulla uidetur
        causa, nec est quare cenam et mustacea perdas
        labente officio crudis donanda, nec illud
        quod prima pro nocte datur, cum lance beata
        Dacicus et scripto radiat Germanicus auro.
    <font size="2">
     205
    </font>
    si tibi simplicitas uxoria, deditus uni
        est animus, summitte caput ceruice parata
        ferre iugum. nullam inuenies quae parcat amanti.
        ardeat ipsa licet, tormentis gaudet amantis
        et spoliis; igitur longe minus utilis illi
    <font size="2">
     210
    </font>
    uxor, quisquis erit bonus optandusque maritus.
        nil umquam inuita donabis coniuge, uendes
        hac obstante nihil, nihil haec si nolet emetur.
        haec dabit affectus: ille excludatur amicus
        iam senior, cuius barbam tua ianua uidit.
    <font size="2">
     215
    </font>
    testandi cum sit lenonibus atque lanistis
        libertas et iuris idem contingat harenae,
        non unus tibi riualis dictabitur heres.
        'pone crucem seruo.' 'meruit quo crimine seruus
        supplicium? quis testis adest? quis detulit? audi;
    <font size="2">
     220
    </font>
    nulla umquam de morte hominis cunctatio longa est.'
        'o demens, ita seruus homo est? nil fecerit, esto:
        hoc uolo, sic iubeo, sit pro ratione uoluntas.'
        imperat ergo uiro. sed mox haec regna relinquit
        permutatque domos et flammea conterit; inde
    <font size="2">
     225
    </font>
    auolat et spreti repetit uestigia lecti.
        ornatas paulo ante fores, pendentia linquit
        uela domus et adhuc uirides in limine ramos.
        sic crescit numerus, sic fiunt octo mariti
        quinque per autumnos, titulo res digna sepulcri.
    <font size="2">
     230
    </font>
    desperanda tibi salua concordia socru.
        illa docet spoliis nudi gaudere mariti,
        illa docet missis a corruptore tabellis
        nil rude nec simplex rescribere, decipit illa
        custodes aut aere domat. tum corpore sano
    <font size="2">
     235
    </font>
    aduocat Archigenen onerosaque pallia iactat.
        abditus interea latet et secretus adulter
        inpatiensque morae silet et praeputia ducit.
        scilicet expectas ut tradat mater honestos
        atque alios mores quam quos habet? utile porro
    <font size="2">
     240
    </font>
    filiolam turpi uetulae producere turpem.
             nulla fere causa est in qua non femina litem
        mouerit. accusat Manilia, si rea non est.
        conponunt ipsae per se formantque libellos,
        principium atque locos Celso dictare paratae.
    <font size="2">
     245
    </font>
    endromidas Tyrias et femineum ceroma
        quis nescit, uel quis non uidit uulnera pali,
        quem cauat adsiduis rudibus scutoque lacessit
        atque omnis implet numeros dignissima prorsus
        Florali matrona tuba, nisi si quid in illo
    <font size="2">
     250
    </font>
    pectore plus agitat ueraeque paratur harenae?
        quem praestare potest mulier galeata pudorem,
        quae fugit a sexu? uires amat. haec tamen ipsa
        uir nollet fieri; nam quantula nostra uoluptas!
        quale decus, rerum si coniugis auctio fiat,
    <font size="2">
     255
    </font>
    balteus et manicae et cristae crurisque sinistri
        dimidium tegimen! uel si diuersa mouebit
        proelia, tu felix ocreas uendente puella.
        hae sunt quae tenui sudant in cyclade, quarum
        delicias et panniculus bombycinus urit.
    <font size="2">
     260
    </font>
    aspice quo fremitu monstratos perferat ictus
        et quanto galeae curuetur pondere, quanta
        poplitibus sedeat quam denso fascia libro,
        et ride positis scaphium cum sumitur armis.
        dicite uos, neptes Lepidi caeciue Metelli
    <font size="2">
     265
    </font>
    Gurgitis aut Fabii, quae ludia sumpserit umquam
        hos habitus? quando ad palum gemat uxor Asyli?
             semper habet lites alternaque iurgia lectus
        in quo nupta iacet; minimum dormitur in illo.
        tum grauis illa uiro, tunc orba tigride peior,
    <font size="2">
     270
    </font>
    cum simulat gemitus occulti conscia facti,
        aut odit pueros aut ficta paelice plorat
        uberibus semper lacrimis semperque paratis
        in statione sua atque expectantibus illam,
        quo iubeat manare modo. tu credis amorem,
    <font size="2">
     275
    </font>
    tu tibi tunc, uruca, places fletumque labellis
        exorbes, quae scripta et quot lecture tabellas
        si tibi zelotypae retegantur scrinia moechae!
        sed iacet in serui complexibus aut equitis. dic,
        dic aliquem sodes hic, Quintiliane, colorem.
    <font size="2">
     280
    </font>
    haeremus. dic ipsa. 'olim conuenerat' inquit
        'ut faceres tu quod uelles, nec non ego possem
        indulgere mihi. clames licet et mare caelo
        confundas, homo sum.' nihil est audacius illis
        deprensis: iram atque animos a crimine sumunt.
    <font size="2">
     285
    </font>
    unde haec monstra tamen uel quo de fonte requiris?
        praestabat castas humilis fortuna Latinas
        quondam, nec uitiis contingi parua sinebant
        tecta labor somnique breues et uellere Tusco
        uexatae duraeque manus ac proximus urbi
    <font size="2">
     290
    </font>
    Hannibal et stantes Collina turre mariti.
        nunc patimur longae pacis mala, saeuior armis
        luxuria incubuit uictumque ulciscitur orbem.
        nullum crimen abest facinusque libidinis ex quo
        paupertas Romana perit. hinc fluxit ad istos
    <font size="2">
     295
    </font>
    et Sybaris colles, hinc et Rhodos et Miletos
        atque coronatum et petulans madidumque Tarentum.
        prima peregrinos obscena pecunia mores
        intulit, et turpi fregerunt saecula luxu
        diuitiae molles. quid enim uenus ebria curat?
    <font size="2">
     300
    </font>
    inguinis et capitis quae sint discrimina nescit
        grandia quae mediis iam noctibus ostrea mordet,
        cum perfusa mero spumant unguenta Falerno,
        cum bibitur concha, cum iam uertigine tectum
        ambulat et geminis exsurgit mensa lucernis.
    <font size="2">
     305
    </font>
    i nunc et dubita qua sorbeat aera sanna
        Maura, Pudicitiae ueterem cum praeterit aram,
    <font size="2">
     308
    </font>
    Tullia quid dicat, notae collactea Maurae.
    <font size="2">
     307
    </font>
    noctibus hic ponunt lecticas, micturiunt hic
    <font size="2">
     309
    </font>
    effigiemque deae longis siphonibus implent
        inque uices equitant ac Luna teste mouentur,
        inde domos abeunt: tu calcas luce reuersa
        coniugis urinam magnos uisurus amicos.
        nota bonae secreta deae, cum tibia lumbos
        incitat et cornu pariter uinoque feruntur
    <font size="2">
     315
    </font>
    attonitae crinemque rotant ululantque Priapi
        maenades. o quantus tunc illis mentibus ardor
        concubitus, quae uox saltante libidine, quantus
        ille meri ueteris per crura madentia torrens!
        lenonum ancillas posita Saufeia corona
    <font size="2">
     320
    </font>
    prouocat et tollit pendentis praemia coxae,
        ipsa Medullinae fluctum crisantis adorat:
        palma inter dominas, uirtus natalibus aequa.
        nil ibi per ludum simulabitur, omnia fient
        ad uerum, quibus incendi iam frigidus aeuo
    <font size="2">
     325
    </font>
    Laomedontiades et Nestoris hirnea possit.
        tunc prurigo morae inpatiens, tum femina simplex,
        ac pariter toto repetitus clamor ab antro
        'iam fas est, admitte uiros.' dormitat adulter,
        illa iubet sumpto iuuenem properare cucullo;
    <font size="2">
     330
    </font>
    si nihil est, seruis incurritur; abstuleris spem
        seruorum, uenit et conductus aquarius; hic si
        quaeritur et desunt homines, mora nulla per ipsam
        quo minus inposito clunem summittat asello.
        atque utinam ritus ueteres et publica saltem
    <font size="2">
     335
    </font>
    his intacta malis agerentur sacra; sed omnes
        nouerunt Mauri atque Indi quae psaltria penem
        maiorem quam sunt duo Caesaris Anticatones
        illuc, testiculi sibi conscius unde fugit mus,
        intulerit, ubi uelari pictura iubetur
    <font size="2">
     340
    </font>
    quaecumque alterius sexus imitata figuras.
        et quis tunc hominum contemptor numinis, aut quis
        simpuuium ridere Numae nigrumque catinum
        et Vaticano fragiles de monte patellas
        ausus erat? sed nunc ad quas non Clodius aras?
    <font size="2">
     345
    </font>
    [audio quid ueteres olim moneatis amici,
        'pone seram, cohibe.' sed quis custodiet ipsos
        custodes? cauta est et ab illis incipit uxor.]
        iamque eadem summis pariter minimisque libido,
        nec melior silicem pedibus quae conterit atrum
    <font size="2">
     350
    </font>
    quam quae longorum uehitur ceruice Syrorum.
             ut spectet ludos, conducit Ogulnia uestem,
        conducit comites, sellam, ceruical, amicas,
        nutricem et flauam cui det mandata puellam.
        haec tamen argenti superest quodcumque paterni
    <font size="2">
     355
    </font>
    leuibus athletis et uasa nouissima donat.
        multis res angusta domi, sed nulla pudorem
        paupertatis habet nec se metitur ad illum
        quem dedit haec posuitque modum. tamen utile quid sit
        prospiciunt aliquando uiri, frigusque famemque
    <font size="2">
     360
    </font>
    formica tandem quidam expauere magistra:
        prodiga non sentit pereuntem femina censum.
        ac uelut exhausta recidiuus pullulet arca
        nummus et e pleno tollatur semper aceruo,
        non umquam reputant quanti sibi gaudia constent.
    <font size="2">
     365
    </font>
    in quacumque domo uiuit luditque professus
    <font size="2">
     Ox1
    </font>
    obscenum, tremula promittit et omnia dextra,
    <font size="2">
     Ox2
    </font>
    inuenies omnis turpes similesque cinaedis.
    <font size="2">
     Ox3
    </font>
    his uiolare cibos sacraeque adsistere mensae
    <font size="2">
     Ox4
    </font>
    permittunt, et uasa iubent frangenda lauari
    <font size="2">
     Ox5
    </font>
    cum colocyntha bibit uel cum barbata chelidon.
    <font size="2">
     Ox6
    </font>
    purior ergo tuis laribus meliorque lanista,
    <font size="2">
     Ox7
    </font>
    in cuius numero longe migrare iubetur
    <font size="2">
     Ox8
    </font>
    psyllus ab ~eupholio.~ quid quod nec retia turpi
    <font size="2">
     Ox9
    </font>
    iunguntur tunicae, nec cella ponit eadem
    <font size="2">
     Ox10
    </font>
    munimenta umeri ~pulsatamque arma~ tridentem
    <font size="2">
     Ox11
    </font>
    qui nudus pugnare solet? pars ultima ludi
    <font size="2">
     Ox12
    </font>
    accipit has animas aliusque in carcere neruos.
    <font size="2">
     Ox13
    </font>
    sed tibi communem calicem facit uxor et illis
    <font size="2">
     Ox14
    </font>
    cum quibus Albanum Surrentinumque recuset
    <font size="2">
     Ox15
    </font>
    flaua ruinosi lupa degustare sepulchri.
    <font size="2">
     Ox16
    </font>
    horum consiliis nubunt subitaeque recedunt,
    <font size="2">
     Ox17
    </font>
    his languentem animum ~seruant~ et seria uitae,
    <font size="2">
     Ox18
    </font>
    his clunem atque latus discunt uibrare magistris,
    <font size="2">
     Ox19
    </font>
    quicquid praeterea scit qui docet. haud tamen illi
    <font size="2">
     Ox20
    </font>
    semper habenda fides: oculos fuligine pascit
    <font size="2">
     Ox21
    </font>
    distinctus croceis et reticulatus adulter.
    <font size="2">
     Ox22
    </font>
    suspectus tibi sit, quanto uox mollior et quo
    <font size="2">
     Ox23
    </font>
    saepius in teneris haerebit dextera lumbis.
    <font size="2">
     Ox24
    </font>
    hic erit in lecto fortissimus; exuit illic
    <font size="2">
     Ox25
    </font>
    personam docili Thais saltata Triphallo.
    <font size="2">
     Ox26
    </font>
    quem rides? aliis hunc mimum! sponsio fiat:
    <font size="2">
     Ox27
    </font>
    purum te contendo uirum. contendo: fateris?
    <font size="2">
     Ox28
    </font>
    an uocat ancillas tortoris pergula? noui
    <font size="2">
     Ox29
    </font>
    consilia et ueteres quaecumque monetis amici,
    <font size="2">
     Ox30
    </font>
    'pone seram, cohibe'. sed quis custodiet ipsos
    <font size="2">
     Ox31
    </font>
    custodes, qui nunc lasciuae furta puellae
    <font size="2">
     Ox32
    </font>
    hac mercede silent? crimen commune tacetur.
    <font size="2">
     Ox33
    </font>
    prospicit hoc prudens et a illis incipit uxor.
    <font size="2">
     Ox34
    </font>
    sunt quas eunuchi inbelles ac mollia semper
    <font size="2">
     366
    </font>
    oscula delectent et desperatio barbae
        et quod abortiuo non est opus. illa uoluptas
        summa tamen, quom iam calida matura iuuenta
        inguina traduntur medicis, iam pectine nigro.
    <font size="2">
     370
    </font>
    ergo expectatos ac iussos crescere primum
        testiculos, postquam coeperunt esse bilibres,
        tonsoris tantum damno rapit Heliodorus.
        mangonum pueros uera ac miserabilis urit
    <font size="2">
     373a
    </font>
    debilitas, follisque pudet cicerisque relicti.
    <font size="2">
     373b
    </font>
    conspicuus longe cunctisque notabilis intrat
        balnea nec dubie custodem uitis et horti
        prouocat a domina factus spado. dormiat ille
        cum domina, sed tu iam durum, Postume, iamque
        tondendum eunucho Bromium committere noli.
             si gaudet cantu, nullius fibula durat
        uocem uendentis praetoribus. organa semper
    <font size="2">
     380
    </font>
    in manibus, densi radiant testudine tota
        sardonyches, crispo numerantur pectine chordae
        quo tener Hedymeles operas dedit: hunc tenet, hoc se
        solatur gratoque indulget basia plectro.
        quaedam de numero Lamiarum ac nominis Appi
    <font size="2">
     385
    </font>
    et farre et uino Ianum Vestamque rogabat,
        an Capitolinam deberet Pollio quercum
        sperare et fidibus promittere. quid faceret plus
        aegrotante uiro, medicis quid tristibus erga
        filiolum? stetit ante aram nec turpe putauit
    <font size="2">
     390
    </font>
    pro cithara uelare caput dictataque uerba
        pertulit, ut mos est, et aperta palluit agna.
        dic mihi nunc, quaeso, dic, antiquissime diuom,
        respondes his, Iane pater? magna otia caeli;
        non est, quod uideo, non est quod agatur apud uos.
    <font size="2">
     395
    </font>
    haec de comoedis te consulit, illa tragoedum
        commendare uolet: uaricosus fiet haruspex.
             sed cantet potius quam totam peruolet urbem
        audax et coetus possit quae ferre uirorum
        cumque paludatis ducibus praesente marito
    <font size="2">
     400
    </font>
    ipsa loqui recta facie siccisque mamillis.
        haec eadem nouit quid toto fiat in orbe,
        quid Seres, quid Thraces agant, secreta nouercae
        et pueri, quis amet, quis diripiatur adulter;
        dicet quis uiduam praegnatem fecerit et quo
    <font size="2">
     405
    </font>
    mense, quibus uerbis concumbat quaeque, modis quot.
        instantem regi Armenio Parthoque cometen
        prima uidet, famam rumoresque illa recentis
        excipit ad portas, quosdam facit; isse Niphaten
        in populos magnoque illic cuncta arua teneri
    <font size="2">
     410
    </font>
    diluuio, nutare urbes, subsidere terras,
        quocumque in triuio, cuicumque est obuia, narrat.
        nec tamen id uitium magis intolerabile quam quod
        uicinos humiles rapere et concidere loris
        ~exortata~ solet. nam si latratibus alti
    <font size="2">
     415
    </font>
    rumpuntur somni, 'fustes huc ocius' inquit
        'adferte' atque illis dominum iubet ante feriri,
        deinde canem. grauis occursu, taeterrima uultu
        balnea nocte subit, conchas et castra moueri
        nocte iubet, magno gaudet sudare tumultu,
    <font size="2">
     420
    </font>
    cum lassata graui ceciderunt bracchia massa,
        callidus et cristae digitos inpressit aliptes
        ac summum dominae femur exclamare coegit.
        conuiuae miseri interea somnoque fameque
        urguentur. tandem illa uenit rubicundula, totum
    <font size="2">
     425
    </font>
    oenophorum sitiens, plena quod tenditur urna
        admotum pedibus, de quo sextarius alter
        ducitur ante cibum rabidam facturus orexim,
        dum redit et loto terram ferit intestino.
        marmoribus riui properant, aurata Falernum
    <font size="2">
     430
    </font>
    peluis olet; nam sic, tamquam alta in dolia longus
        deciderit serpens, bibit et uomit. ergo maritus
        nauseat atque oculis bilem substringit opertis.
             illa tamen grauior, quae cum discumbere coepit
        laudat Vergilium, periturae ignoscit Elissae,
    <font size="2">
     435
    </font>
    committit uates et comparat, inde Maronem
        atque alia parte in trutina suspendit Homerum.
        cedunt grammatici, uincuntur rhetores, omnis
        turba tacet, nec causidicus nec praeco loquetur,
        altera nec mulier. uerborum tanta cadit uis,
    <font size="2">
     440
    </font>
    tot pariter pelues ac tintinnabula dicas
        pulsari. iam nemo tubas, nemo aera fatiget:
        una laboranti poterit succurrere Lunae.
        inponit finem sapiens et rebus honestis;
        nam quae docta nimis cupit et facunda uideri
    <font size="2">
     445
    </font>
    crure tenus medio tunicas succingere debet,
        caedere Siluano porcum, quadrante lauari.
        non habeat matrona, tibi quae iuncta recumbit,
        dicendi genus, aut curuum sermone rotato
        torqueat enthymema, nec historias sciat omnes,
    <font size="2">
     450
    </font>
    sed quaedam ex libris et non intellegat. odi
        hanc ego quae repetit uoluitque Palaemonis artem
        seruata semper lege et ratione loquendi
        ignotosque mihi tenet antiquaria uersus
        nec curanda uiris. opicae castiget amicae
    <font size="2">
     455
    </font>
    uerba: soloecismum liceat fecisse marito.
             nil non permittit mulier sibi, turpe putat nil,
        cum uiridis gemmas collo circumdedit et cum
        auribus extentis magnos commisit elenchos.
        [intolerabilius nihil est quam femina diues.]
    <font size="2">
     460
    </font>
    interea foeda aspectu ridendaque multo
        pane tumet facies aut pinguia Poppaeana
        spirat et hinc miseri uiscantur labra mariti.
        ad moechum lota ueniunt cute. quando uideri
        uult formonsa domi? moechis foliata parantur,
    <font size="2">
     465
    </font>
    his emitur quidquid graciles huc mittitis Indi.
        tandem aperit uultum et tectoria prima reponit,
        incipit agnosci, atque illo lacte fouetur
        propter quod secum comites educit asellas
        exul Hyperboreum si dimittatur ad axem.
    <font size="2">
     470
    </font>
    sed quae mutatis inducitur atque fouetur
        tot medicaminibus coctaeque siliginis offas
        accipit et madidae, facies dicetur an ulcus?
             est pretium curae penitus cognoscere toto
        quid faciant agitentque die. si nocte maritus
    <font size="2">
     475
    </font>
    auersus iacuit, periit libraria, ponunt
        cosmetae tunicas, tarde uenisse Liburnus
        dicitur et poenas alieni pendere somni
        cogitur, hic frangit ferulas, rubet ille flagello,
        hic scutica; sunt quae tortoribus annua praestent.
    <font size="2">
     480
    </font>
    uerberat atque obiter faciem linit, audit amicas
        aut latum pictae uestis considerat aurum
        et caedit, longi relegit transuersa diurni
        et caedit, donec lassis caedentibus 'exi'
        intonet horrendum iam cognitione peracta.
    <font size="2">
     485
    </font>
    praefectura domus Sicula non mitior aula.
        nam si constituit solitoque decentius optat
        ornari et properat iamque expectatur in hortis
        aut apud Isiacae potius sacraria lenae,
        disponit crinem laceratis ipsa capillis
    <font size="2">
     490
    </font>
    nuda umeros Psecas infelix nudisque mamillis.
        'altior hic quare cincinnus?' taurea punit
        continuo flexi crimen facinusque capilli.
        quid Psecas admisit? quaenam est hic culpa puellae,
        si tibi displicuit nasus tuus? altera laeuum
    <font size="2">
     495
    </font>
    extendit pectitque comas et uoluit in orbem.
        est in consilio materna admotaque lanis
        emerita quae cessat acu; sententia prima
        huius erit, post hanc aetate atque arte minores
        censebunt, tamquam famae discrimen agatur
    <font size="2">
     500
    </font>
    aut animae: tanta est quaerendi cura decoris.
        tot premit ordinibus, tot adhuc conpagibus altum
        aedificat caput: Andromachen a fronte uidebis,
        post minor est, credas aliam. cedo si breue parui
        sortita est lateris spatium breuiorque uidetur
    <font size="2">
     505
    </font>
    uirgine Pygmaea nullis adiuta coturnis
        et leuis erecta consurgit ad oscula planta.
             nulla uiri cura interea nec mentio fiet
        damnorum. uiuit tamquam uicina mariti,
        hoc solo propior, quod amicos coniugis odit
    <font size="2">
     510
    </font>
    et seruos, grauis est rationibus. ecce furentis
        Bellonae matrisque deum chorus intrat et ingens
        semiuir, obsceno facies reuerenda minori,
        mollia qui rapta secuit genitalia testa
        iam pridem, cui rauca cohors, cui tympana cedunt
    <font size="2">
     515
    </font>
    plebeia et Phrygia uestitur bucca tiara.
        grande sonat metuique iubet Septembris et austri
        aduentum, nisi se centum lustrauerit ouis
        et xerampelinas ueteres donauerit ipsi,
        ut quidquid subiti et magni discriminis instat
    <font size="2">
     520
    </font>
    in tunicas eat et totum semel expiet annum.
        hibernum fracta glacie descendet in amnem,
        ter matutino Tiberi mergetur et ipsis
        uerticibus timidum caput abluet, inde superbi
        totum regis agrum nuda ac tremibunda cruentis
    <font size="2">
     525
    </font>
    erepet genibus; si candida iusserit Io,
        ibit ad Aegypti finem calidaque petitas
        a Meroe portabit aquas, ut spargat in aede
        Isidis, antiquo quae proxima surgit ouili.
        credit enim ipsius dominae se uoce moneri.
    <font size="2">
     530
    </font>
    en animam et mentem cum qua di nocte loquantur!
        ergo hic praecipuum summumque meretur honorem
        qui grege linigero circumdatus et grege caluo
        plangentis populi currit derisor Anubis.
        ille petit ueniam, quotiens non abstinet uxor
    <font size="2">
     535
    </font>
    concubitu sacris obseruandisque diebus
        magnaque debetur uiolato poena cadurco
        et mouisse caput uisa est argentea serpens;
        illius lacrimae meditataque murmura praestant
        ut ueniam culpae non abnuat ansere magno
    <font size="2">
     540
    </font>
    scilicet et tenui popano corruptus Osiris.
        cum dedit ille locum, cophino fenoque relicto
        arcanam Iudaea tremens mendicat in aurem,
        interpres legum Solymarum et magna sacerdos
        arboris ac summi fida internuntia caeli.
    <font size="2">
     545
    </font>
    implet et illa manum, sed parcius; aere minuto
        qualiacumque uoles Iudaei somnia uendunt.
        spondet amatorem tenerum uel diuitis orbi
        testamentum ingens calidae pulmone columbae
        tractato Armenius uel Commagenus haruspex;
    <font size="2">
     550
    </font>
    pectora pullorum rimabitur, exta catelli
        interdum et pueri; faciet quod deferat ipse.
        Chaldaeis sed maior erit fiducia: quidquid
        dixerit astrologus, credent a fonte relatum
        Hammonis, quoniam Delphis oracula cessant
    <font size="2">
     555
    </font>
    et genus humanum damnat caligo futuri.
        praecipuus tamen est horum, qui saepius exul,
        cuius amicitia conducendaque tabella
        magnus ciuis obit et formidatus Othoni.
        inde fides artis, sonuit si dextera ferro
    <font size="2">
     560
    </font>
    laeuaque, si longe castrorum in carcere mansit.
        nemo mathematicus genium indemnatus habebit,
        sed qui paene perit, cui uix in Cyclada mitti
        contigit et parua tandem caruisse Seripho.
        consulit ictericae lento de funere matris,
    <font size="2">
     565
    </font>
    ante tamen de te Tanaquil tua, quando sororem
        efferat et patruos, an sit uicturus adulter
        post ipsam; quid enim maius dare numina possunt?
        haec tamen ignorat quid sidus triste minetur
        Saturni, quo laeta Venus se proferat astro,
    <font size="2">
     570
    </font>
    quis mensis damnis, quae dentur tempora lucro:
        illius occursus etiam uitare memento,
        in cuius manibus ceu pinguia sucina tritas
        cernis ephemeridas, quae nullum consulit et iam
        consulitur, quae castra uiro patriamque petente
    <font size="2">
     575
    </font>
    non ibit pariter numeris reuocata Thrasylli.
        ad primum lapidem uectari cum placet, hora
        sumitur ex libro; si prurit frictus ocelli
        angulus, inspecta genesi collyria poscit;
        aegra licet iaceat, capiendo nulla uidetur
    <font size="2">
     580
    </font>
    aptior hora cibo nisi quam dederit Petosiris.
        si mediocris erit, spatium lustrabit utrimque
        metarum et sortes ducet frontemque manumque
        praebebit uati crebrum poppysma roganti.
        diuitibus responsa dabit Phryx augur et inde
    <font size="2">
     585
    </font>
    conductus, dabit astrorum mundique peritus
        atque aliquis senior qui publica fulgura condit.
        plebeium in circo positum est et in aggere fatum.
        quae nudis longum ostendit ceruicibus aurum
        consulit ante falas delphinorumque columnas
    <font size="2">
     590
    </font>
    an saga uendenti nubat caupone relicto.
             hae tamen et partus subeunt discrimen et omnis
        nutricis tolerant fortuna urguente labores,
        sed iacet aurato uix ulla puerpera lecto.
        tantum artes huius, tantum medicamina possunt,
    <font size="2">
     595
    </font>
    quae steriles facit atque homines in uentre necandos
        conducit. gaude, infelix, atque ipse bibendum
        porrige quidquid erit; nam si distendere uellet
        et uexare uterum pueris salientibus, esses
        Aethiopis fortasse pater, mox decolor heres
    <font size="2">
     600
    </font>
    impleret tabulas numquam tibi mane uidendus.
        transeo suppositos et gaudia uotaque saepe
        ad spurcos decepta lacus, saepe inde petitos
        pontifices, salios Scaurorum nomina falso
        corpore laturos. stat Fortuna inproba noctu
    <font size="2">
     605
    </font>
    adridens nudis infantibus: hos fouet omni
        inuoluitque sinu, domibus tunc porrigit altis
        secretumque sibi mimum parat; hos amat, his se
        ingerit utque suos semper producit alumnos.
             hic magicos adfert cantus, hic Thessala uendit
    <font size="2">
     610
    </font>
    philtra, quibus ualeat mentem uexare mariti
        et solea pulsare natis. quod desipis, inde est,
        inde animi caligo et magna obliuio rerum
        quas modo gessisti. tamen hoc tolerabile, si non
        [semper aquam portes rimosa ad dolia, semper
    <font size="2">
     614a
    </font>
    istud onus subeas ipsis manantibus urnis,
    <font size="2">
     614b
    </font>
    quo rabidus nostro Phalarim de rege dedisti.]
    <font size="2">
     614c
    </font>
    et furere incipias ut auunculus ille Neronis,
        cui totam tremuli frontem Caesonia pulli
        infudit. quae non faciet quod principis uxor?
        ardebant cuncta et fracta conpage ruebant
        non aliter quam si fecisset Iuno maritum
        insanum. minus ergo nocens erit Agrippinae
    <font size="2">
     620
    </font>
    boletus, siquidem unius praecordia pressit
        ille senis tremulumque caput descendere iussit
        in caelum et longa manantia labra saliua:
        haec poscit ferrum atque ignes, haec potio torquet,
        haec lacerat mixtos equitum cum sanguine patres.
    <font size="2">
     625
    </font>
    tanti partus equae, tanti una uenefica constat.
             oderunt natos de paelice; nemo repugnet,
        nemo uetet, iam iam priuignum occidere fas est.
        uos ego, pupilli, moneo, quibus amplior est res,
        custodite animas et nulli credite mensae:
    <font size="2">
     630
    </font>
    liuida materno feruent adipata ueneno.
        mordeat ante aliquis quidquid porrexerit illa
        quae peperit, timidus praegustet pocula papas.
        fingimus haec altum satura sumente coturnum
        scilicet, et finem egressi legemque priorum
    <font size="2">
     635
    </font>
    grande Sophocleo carmen bacchamur hiatu,
        montibus ignotum Rutulis caeloque Latino?
        nos utinam uani. sed clamat Pontia 'feci,
        confiteor, puerisque meis aconita paraui,
        quae deprensa patent; facinus tamen ipsa peregi.'
    <font size="2">
     640
    </font>
    tune duos una, saeuissima uipera, cena?
        tune duos? 'septem, si septem forte fuissent.'
        credamus tragicis quidquid de Colchide torua
        dicitur et Procne; nil contra conor. et illae
        grandia monstra suis audebant temporibus, sed
    <font size="2">
     645
    </font>
    non propter nummos. minor admiratio summis
        debetur monstris, quotiens facit ira nocentes
        hunc sexum et rabie iecur incendente feruntur
        praecipites, ut saxa iugis abrupta, quibus mons
        subtrahitur cliuoque latus pendente recedit.
    <font size="2">
     650
    </font>
    illam ego non tulerim quae conputat et scelus ingens
        sana facit. spectant subeuntem fata mariti
        Alcestim et, similis si permutatio detur,
        morte uiri cupiant animam seruare catellae.
        occurrent multae tibi Belides atque Eriphylae
    <font size="2">
     655
    </font>
    mane, Clytemestram nullus non uicus habebit.
        hoc tantum refert, quod Tyndaris illa bipennem
        insulsam et fatuam dextra laeuaque tenebat;
        at nunc res agitur tenui pulmone rubetae,
        sed tamen et ferro, si praegustarit Atrides
    <font size="2">
     660
    </font>
    Pontica ter uicti cautus medicamina regis.
   </p>
  </div>
 </body>
</div>