<div>
 Theodulus
 <body>
  <p class="pagehead">
   THEODULI ECLOCA
   <span>
    (c. 5th century A.D.)
   </span>
  </p>
  <p class="border">
  </p>
  <p>
   Æthiopum terras iam fervida torruit æstas,
      In Cancro solis dum volvitur aureus axis,
      Compuleratque suas tiliæ sub amœna capellas
      Natus ab Athenis pastor cognomine Pseustis,
      Pellis pantheræ corpus cui texit utrimque
      Discolor et rigidas perflavit fistula buccas
      Emittens sonitum per mille foramina vocum.
      Ad fontem iuxta pascebat oves Alithia,
      Virgo decora nimis David de semine regis,
      Cuius habens citharam fluvii percussit ad undam.
   <font size="2">
    10
   </font>
   Substiterat fluvius tanta dulcedine captus
      Auscultando quasi modulantis carmina plectri
      Ipseque balantum grex obliviscitur esum.
      Non tulerat Pseustis, sed motus felle doloris
      Litoris alterius proclamat ab aggere tutus:
      «Cur, Alithia, canis rebus stultissima mutis?
      Si iuvat, ut vincas, mecum certare potestas:
      Fistula nostra tuum cedet, si vincis, in usum;
      Victa dabis citharam; legem cœamus in æquam».
      Illa refert: «Nec dicta movent nec præmia mulcent
   <font size="2">
    20
   </font>
   Me tua nunc adeo, quia vulnere mordeor uno:
      Quo res cumque cadit, testis nisi sedulus assit,
      Si victus fueris, non me vicisse fateris.
      Sed quia mutari nescit sententia cœpti,
      En adaquare gregem, simul et relevare calorem
      Nostra venit Fronesis: sedeat pro iudice nobis».
      Pseustis ad hæc: «Video quod eam sors obtulit ultro.
      Huc ades, o Fronesi! nam sufficit hora diei,
      Ut tua iam nostro postponas seria ludo».
      Tunc mater Fronesis: «Adaquato me grege quamvis
   <font size="2">
    30
   </font>
   Accelerare domum iussisset uterque parentum
      Nec dubitem pœnas, si quicquam tardo, paratas,
      Læta feram talis præsumens gaudia litis.
      Perge prior, Pseusti, quia masculus; illa sequaci
      &amp;Aelig;quabit studio. Sit tetras in ordine vestro.
      Pitagoræ numerus. Sol augeat, obsecro, tempus.»
  </p>
  <p>
   PSEUSTIS
  </p>
  <p>
   Primus Cretæis venit Saturnus ab oris
      Aurea per cunctas disponens sæcula terras;
      Nullus ei genitor nec quisquam tempore maior;
      Ipso gaudet avo superum generosa propago.
   <font size="2">
    40
   </font>
  </p>
  <p>
   ALITHIA
  </p>
  <p>
   Incola primus homo fuit in viridi paradiso.
      Coniuge vipereum donec suadente venenum
      Hausit eo cunctis miscendo pocula mortis:
      Sentit adhuc proles, quod commisere parentes.
  </p>
  <p>
   PSEUSTIS
  </p>
  <p>
   Splendorem tanti non passus Iuppiter auri
      Expulit illatis patrem crudeliter armis:
      Decolor argento mundi successit imago
      Et iam primatum dedit illi curia divum.
  </p>
  <p>
   ALITHIA
  </p>
  <p>
   Exulat eiectus de sede pia protoplastus
   <font size="2">
    50
   </font>
   Ac cinis in cinerem naturæ mutat honorem.
      Ne tamen æterni temeremur stipite pomi,
      Flammeus ante fores vetat ensis adire volentes.
  </p>
  <p>
   PSEUSTIS
  </p>
  <p>
   Egregio Cecropi debetur causa litandi:
      Ille bovis primo rimatur viscera ferro.
      Sacra Iovi statuit, quæ posteritas celebravit;
      Condidit Athenas; adiuvit nomine Pallas.
  </p>
  <p>
   ALITHIA
  </p>
  <p>
   Immolat ante Deum Cain de semine frugum;
      Frater Abel iustus dedit acceptabile munus
      Sponte ferens agnum - talis decet hostia Christum -;
      Ense cadit fratris; loquitur post funera mortis.
   <font size="2">
    60
   </font>
  </p>
  <p>
   PSEUSTIS
  </p>
  <p>
   Licaon Arcas cælestes provocat iras,
      Quando suas ædes invasit Iuppiter hospes,
      Fallere temptando numen Iovis; exuit ergo
      Corpus et os homlnis; sævit lupus asper in arvis.
  </p>
  <p>
   ALITHIA
  </p>
  <p>
   Enoc, iustitiæ polluto cultor in orbe,
      Raptus de terra nulli comparuit ultra,
      Iudicis adventum fidens athleta secundum;
      Leviathan contra socio præcedet Helia.
  </p>
  <p>
   PSEUSTIS
  </p>
  <p>
   Venit ab Oceano submergens cuncta vorago,
      Tellus cessit aquæ, periit quod vixerat omne;
   <font size="2">
    70
   </font>
   Deucalion homines, præter quem nemo superstes,
      Cum Pirra iactis renovavit coniuge saxis.
  </p>
  <p>
   ALITHIA
  </p>
  <p>
   Ultio digna Dei fontes disrupit abissi
      Octavum Nœ servans in partibtis arcæ;
      Amodo ne talem patiantur sæcula cladem,
      Visibus humanis per nubila panditur Iris.
  </p>
  <p>
   PSEUSTIS
  </p>
  <p>
   Idæos lepores puer exagitat Ganimedes,
      Quem Iovis arreptum devexit in æthera sursum
      Armiger; ablato divum concesserat ordo
      Nomen pincernæ, quod possedit prius Hebe.
   <font size="2">
    80
   </font>
  </p>
  <p>
   ALITHIA
  </p>
  <p>
   Corvum perfidiæ dampnant animalia quæque,
      Nuntius inclusis quia noluit esse salutis;
      Ore columba suo ramum viridantibus intro
      Detulerat foliis, superest Armenia testis.
  </p>
  <p>
   PSEUSTIS
  </p>
  <p>
   Surrexere viri terra genitrice creati,
      Pellere cælicolas fuit omnibus una voluntas;
      Mons cumulat montem, sed totum Iuppiter hostem
      Fulmine deiectum Vulcani trusit in antrum.
  </p>
  <p>
   ALITHIA
  </p>
  <p>
   Posteritas Adæ summa Babilonis in arce
      Turrim construxit, quæ cælum tangere possit.
   <font size="2">
    90
   </font>
   Excitat ira Deum: confusio fit labiorum,
      Disperguntur ibi, nomen non excidit urbi.
  </p>
  <p>
   PSEUSTIS
  </p>
  <p>
   Fulmina Ciclopes Iovis imperio fabricantes
      Pæone percusso morti decrevit Apollo;
      Mox deitate sua superum spoliatus in ira
      Admeti curam pecoris suscepit agendam.
  </p>
  <p>
   ALITHIA
  </p>
  <p>
   Limite iussus Abram patrio discedere Sarram
      Assumpsit sine spe sobolis sibi concipiendæ;
      Tandem confectis ætate creatur herilis
      Filius et lactat, sua quam natura gravabat.
   <font size="2">
    100
   </font>
  </p>
  <p>
   PSEUSTIS
  </p>
  <p>
   Dædalus aptatis liquidum secat æra pennis;
      Filius insequitur, fragilis sed cera liquatur
      Et cadit in pelagus, gemuit sub pondere fluctus.
      Ille sui compos brumales attigit Arctos.
  </p>
  <p>
   ALITHIA
  </p>
  <p>
   Heredis forma non est motus patriarcha,
      Quin mactaret eum, nisi vox emissa deorsum
      Parcere iussisset; rapitur, qui cornibus hæret
      In dumis, aries; sequitur patrem sua proles.
  </p>
  <p>
   PSEUSTIS
  </p>
  <p>
   Phillis amore gravi Demofontis capta superbi
      Mutat flebiliter rigidum pro corpore suber;
   <font size="2">
    110
   </font>
   Ille reversus eo truncum rigat ore supino,
      Occurrit foliis, ceu senserit oscula, Phillis.
  </p>
  <p>
   ALITHIA
  </p>
  <p>
   In cinerem Sodomas solvens divina potestas
      Ob pactum patrui, Loth parcere cogitat uni;
      Servat eum Segor, sed perfida vertitur uxor
      In salis effigem, lambunt animalia cautem.
  </p>
  <p>
   PSEUSTIS
  </p>
  <p>
   Argolicas contra bellans acies Citharea
      Titidæ manibus grave pertulerat dea vulnus;
      Deplorant socii commissa ducis furiosi,
      Nam facti volucres acuunt pro dentibus ungues.
   <font size="2">
    120
   </font>
  </p>
  <p>
   ALITHIA
  </p>
  <p>
   Congressus Domino Iacob luctamine longo
      Nervos amisit femoris, dum cedere nescit;
      Quam plagam veluti gemat evenisse parenti,
      Non comedit nervum successio tota nepotum.
  </p>
  <p>
   PSEUSTIS
  </p>
  <p>
   Ipolitus sæva perit accusante noverca
      Discerptus bigis focas agitantibus undis.
      Dampna pudicitiæ non pertulit ira Dianæ:
      Ipolitum revocat; modo nomine Virbius extat.
  </p>
  <p>
   ALITHIA
  </p>
  <p>
   Venditus in servum Ioseph livore suorum
      Ardentits dominæ dum spernit vota minasque,
   <font size="2">
    130
   </font>
   Addictus vinclis discussit somnia regis
      Et subduntur ei totius regna Canopi.
  </p>
  <p>
   PSEUSTIS
  </p>
  <p>
   Græcorum primus vestigat grammata Cadmus
      Postquam sevit humi dentes septemplicls ydri;
      Quos necdum fato mersit fortuna sinistro:
      Ne patiatur idem, se sibilat esse draconem.
  </p>
  <p>
   ALITHIA
  </p>
  <p>
   Raptus aquis Moyses magicas everterat artes,
      Omnis eum regio timuit circumflua Nilo;
      Eduxit cives, submersit fluctibus hostes,
      Memphios exitium testatur adhuc mare rubrum.
   <font size="2">
    140
   </font>
  </p>
  <p>
   PSEUSTIS
  </p>
  <p>
   Summa Iovis calidas Luropæ forma medullas
      Movit et in taurum deitatis vertit amictum:
      Virgine stuprata non passus Agenoris arma
      Nomen donat ei, quod habet pars tertia mundi.
  </p>
  <p>
   ALITHIA
  </p>
  <p>
   Insignem vitulum conflaverat ignis et aurum
      Ex Aaron digitis; insanit turba rebellis:
      Stirps Levi postquam Domini compescuit iram,
      pontificalis ei datur infula iure perhenni.
  </p>
  <p>
   PSEUSTIS
  </p>
  <p>
   Uxoris stimulos luis, Aimphiaræ sacerdos,
      Pectore flagrantis dum splendet baca monilis:
   <font size="2">
    150
   </font>
   Haurit te subitus specus ex Acheronte profundo;
      Mactat eam tenebris orbatæ dextera prolis.
  </p>
  <p>
   ALITHIA
  </p>
  <p>
   Fata Choræ miseri parere monent meliori:
      Accipit infernus, quem devorat arida te]lus;
      Sed Deus occulte Moysen sepeliverat ipse
      Nec cuiquam hominum dedit indagare sepulchrum.
  </p>
  <p>
   PSEUSTIS
  </p>
  <p>
   Ventilat œstro decoratam cornibus Io
      Iuno ferox et ei tutelam deputat Argi:
      Mugit pro verbis horrentibus obsita sætis,
      Donec in effigiem rediit mutata priorem.
   <font size="2">
    160
   </font>
  </p>
  <p>
   ALITHIA
  </p>
  <p>
   Offensus Balaam calcaribus urget asellam;
      Angelus occurrit, pecudem qui stare cœgit.
      Res horrenda nimis! Laxatur vox animalis,
      Quæ consuevit homo producere verba, loquendo.
  </p>
  <p>
   PSEUSTIS
  </p>
  <p>
   Sufficeret thalamis ut Iuppiter Amphitrionis,
      Noctis opem placidæ geminavit candida Phœbe;
      Protinus Alcmena licet indignante noverca
      Editus Alcides immissos strangulat angues.
  </p>
  <p>
   ALITHIA
  </p>
  <p>
   Victrici populo ne quondam vivida bello
      Deficeret virtus Gabaon ad prœlia, Phœbus
   <font size="2">
    170
   </font>
   Imperio Iosuæ stabat defixus in arce:
      Quæ sanctæ fidei sint præmia, discite cuncti.
  </p>
  <p>
   PSEUSTIS
  </p>
  <p>
   Alcidæ vigilem spoliavit clava draconem;
      Gerionis pompam rapit et consumpserat ydram;
      Cacus cessit ei, succumbit ianitor Orci:
      Incendit demum pælex Deianira superbum.
  </p>
  <p>
   ALITHIA
  </p>
  <p>
   Samson exuviis indutus niembra leonis
      Sternit mille viros, devastat vulpibus agros,
      Urbis claustra tulit, nervorum vincula rupit:
      Fraude sua tandem præcidit Dalida crinem.
   <font size="2">
    180
   </font>
  </p>
  <p>
   PSEUSTIS
  </p>
  <p>
   Nomina mille deum vatem defendite vestrum,
      Qui colitis Ditem, qui stelliferam regionem,
      Qui partes mundi, qui stagna sonantis abissi:
      Nomina mille deum vatem defendite vestrum.
  </p>
  <p>
   ALITHIA
  </p>
  <p>
   Par idemque Deus, maiestas, gloria, virtus,
      Quod fuit, est et erit, te collaudat, tibi servit,
      Cui tres personæ, tria nomina; tu sine fine,
      Tu sine principio nos vincere falsa iubeto.
  </p>
  <p>
   PSEUSTIS
  </p>
  <p>
   Certavere sequi demissis frondibus orni
      Orphea per silvas modulantem carminis odas;
   <font size="2">
    190
   </font>
   Euridicen motis, qui regna tenent Acherontis,
      Condicione gravi iussit Proserpina reddi.
  </p>
  <p>
   ALITHIA
  </p>
  <p>
   Ne regis corpus vexaret prædo malignus,
      Cordarum musa puer adiuvit citharista;
      Cuius erat studium pelles tondere bidentum,
      Temporis articulo successit dextera sceptro.
  </p>
  <p>
   PSEUSTIS
  </p>
  <p>
   Herbarum succos tractans Cillenius heros
      Exortes lucis virga revocavit ab umbris,
      Arte potens tali, credas ut cuncta fateri,
      Quod natum Maiæ lactavit mamma novercæ.
   <font size="2">
    200
   </font>
  </p>
  <p>
   ALITHIA
  </p>
  <p>
   Omnipotens Ididæ poscenti dona Sophiæ
      Annuit in tantum, naturæ vincat ut usum
      Præditus ingenio decoravit mœnia tempio:
      Confertum gazis evertit amor muliebris.
  </p>
  <p>
   PSEUSTIS
  </p>
  <p>
   Gnosia cum raros quateret Dodona racemos,
      Mater larga Ceres miserata fame pereuntes
      Triptolemum mundo misit serpente ministro,
      Qui primum terræ spem demonstravit aristæ.
  </p>
  <p>
   ALITHIA
  </p>
  <p>
   Nubes æthereas precibus constrinxit Helias,
      Gramina nulla super madidus stillaret ut imber;
   <font size="2">
    210
   </font>
   Pulsus humo patria bibit a torrente propheta;
      Suffecit pastus, quem detulit assecla corvus.
  </p>
  <p>
   PSEUSTIS
  </p>
  <p>
   Gorgonis effigie mortalis vertitur ide,
      Nam qui viderunt, lapides quasi diriguerunt.
      Bellerofon monstro cum Palladis arte perempto
      Comit equi pennas et se dimittit in auras.
  </p>
  <p>
   ALITHIA
  </p>
  <p>
   Effugium terræ Iezabel obstruxit Heliæ,
      Cum distractus equis apparuit igneus axis;
      Flammea, quæ venit, vatem quadriga levavit,
      Spiritus heredi geminatur amore magistri.
   <font size="2">
    220
   </font>
  </p>
  <p>
   PSEUSTIS
  </p>
  <p>
   Tithonum thalamis dignans Aurora superbis
      Augendo vitam mutavit in usque cicadam;
      Extinctum Troiæ sepelivit Mennona longæ,
      Annua cuius aves venerantur festa frequentes.
  </p>
  <p>
   ALITHIA
  </p>
  <p>
   Addictus morti faciem rigat imbre salubri
      Rex Ezechias et fati distulit horas;
      Ne dubitaret item se promeruisse salutem,
      Lora sui cursus retro sol flexit anhelus.
  </p>
  <p>
   PSEUSTIS
  </p>
  <p>
   Excedit laudes hominum, qui primus agones
      Instituit fieri sub vertice montis Olimpi:
   <font size="2">
    230
   </font>
   Ardua victrices obnubit laurea crines,
      Ducit pompa domum, sequitur confusio victum.
  </p>
  <p>
   ALITHIA
  </p>
  <p>
   Casum Iosiæ deflebant oppida ludæ:
      Magedo campos fons detestatur et arbos;
      Mærent morte sua leges et nobile Pascha,
      Omnis adhuc ætas, sed præcipue Ieremias.
  </p>
  <p>
   PSEUSTIS
  </p>
  <p>
   Dum tonitrus simulat Salmon et fulmina quassat
      Lampade terrifica percurrens Elidis arva,
      In medio pontis non passus Iuppiter hostis
      Comparis arma sui deiecerat igne minaci.
   <font size="2">
    240
   </font>
  </p>
  <p>
   ALITHIA
  </p>
  <p>
   Inscius esse Deum nisi se rex Assiriorum
      Rores et pluvias septem toleravit aristas,
      Bestia factus homo: cunctis suadetur in illo,
      Discant naturæ contenti viribus esse.
  </p>
  <p>
   PSEUSTIS
  </p>
  <p>
   Quadrupedes Phœbi quæ cogit causa morari?
      Experientur item Phætontis sæcula cladem.
      Quid, vesper, cessas? Saturarunt prata capellas,
      Ruminat omne pecus, nescit procedere Phœbus.
  </p>
  <p>
   ALITHIA
  </p>
  <p>
   Visibus humanis famulantur lumina solis
      Fixa tenore suo, quem prima creavit origo.
   <font size="2">
    250
   </font>
   Cur noctem revocas? Quid vis? Me fallere temptas;
      Quod te destituunt vires, suspiria produnt.
  </p>
  <p>
   PSEUSTIS
  </p>
  <p>
   Pignoris egregii speciem metuens violari
      Acrisius seris obstruxit limina turris:
      Et iam tecta super pluviam stillavit adulter
      Virginis in gremium: Danæm corruperat aurum.
  </p>
  <p>
   ALITHIA
  </p>
  <p>
   In caveam missum non attigit ira leonum,
      Quamvis passa famem, tutante Deo Danielem,
      Signatis foribus cui prandia detulit intus
      Abacuc uno transvectus regna capillo.
   <font size="2">
    260
   </font>
  </p>
  <p>
   PSEUSTIS
  </p>
  <p>
   Thura cremate focis, si quos servare velitis
      Fetus incolumes: iubet hoc Latonia proles.
      Ex humero Triviæ dependent spicula mille
      Cum totidem nervis, Niobæ vindicta loquacis.
  </p>
  <p>
   ALITHIA
  </p>
  <p>
   Presbiteris flammas nec longi temporis ætas
      Nec tanti sexus potuit restringere virtus;
      Sed districta licet mortis sibi fata videret,
      Quam natura dedit legem, Susanna subegit.
  </p>
  <p>
   PSEUSTIS
  </p>
  <p>
   Mens robusta viri levitate cadit muliebri:
      Ypomanes tractant, gustu sua membra cruentant.
   <font size="2">
    270
   </font>
   Femina quid possit, Terei domus aspera novit,
      Scit Medea suis infesta clade peremptis.
  </p>
  <p>
   ALITHIA
  </p>
  <p>
   &amp;Aelig;ra ne fedent, isthæc convicia, cessent.
      Femineas vires expavit dux Olofernes
      Insignis viduæ vesano captus amore:
      Deflent Assiri, quod crediderit mulieri.
  </p>
  <p>
   PSEUSTIS
  </p>
  <p>
   Ardet Scilla thoros - torquebat viscera Minos -,
      Purpureo veterem spoliavit crine parentem:
      Sed contempta viro plumas capit incita rostro,
      Vexat ubique pater, curvis sonat unguibus ær.
   <font size="2">
    280
   </font>
  </p>
  <p>
   ALITHIA
  </p>
  <p>
   Coniugis offensum tumido sermone tirannum
      Persidis et Mediæ species commovit Edissæ:
      In solio Vasti meruit captiva locari
      Civibus intentam removens a principe plagam.
  </p>
  <p>
   PSEUSTIS
  </p>
  <p>
   Prata virent, silvæ frondent, nunc omnia rident:
      Huc Elicon Musas, huc, Protheu, mitte Napæas;
      Assint præcipue, si curant florida Tempe.
      Quos in distichii serie complecteris, Enni.
  </p>
  <p>
   ALITHIA
  </p>
  <p>
   Erroris causas finxit timor atque voluptas:
      Singula si baratro sunt, numina singula cælo,
   <font size="2">
    290
   </font>
   Si sua mundus babet, si pontus, quid modo restet
      Ni, quot membra tenes, tot confiteare penates?
  </p>
  <p>
   PSEUSTIS
  </p>
  <p>
   Sponte sua tauri cupiunt ad tecta reverti:
      Vesper oves cithiso, capras depellit ab ulmo;
      Ni matura redis, lupus insidiabitur agnis.
      Cede, dies, cælo, quia nescit cedere virgo.
  </p>
  <p>
   ALITHIA
  </p>
  <p>
   Si vos terret, oves, lupus ad caulas redeuntes,
      Cornibus elatis illum, mea cura, petatis,
      Quem sine fraude pius paschalis vicerat Agnus.
      Fige, dies, cursum, ne perdat virgo triumphum.
   <font size="2">
    300
   </font>
  </p>
  <p>
   PSEUSTIS
  </p>
  <p>
   Triste mari vectis Helenæ respectus in astris,
      Frugibus ærugo, serpentum sibilus agro;
      Hortos talpa fodit, digitos urtica perurit:
      Omnia quis divum voluit confligere tantum?
  </p>
  <p>
   ALITHIA
  </p>
  <p>
   Dulce viro mulier, pratis arentibus imber,
      Mandragoræ sterili, fons agricolæ sitienti:
      Præcellit cunctis, animæ velamina carnis
      Lxuerint postquam, placari Iudicis iram.
  </p>
  <p>
   PSEUSTIS
  </p>
  <p>
   Quænam cælicolas avertit dira voluptas?
      Zodiaci numquid loca maximus ordo reliquit?
   <font size="2">
    310
   </font>
   Aut stertunt omnes aut tractant pocula Lethes.
      Cede, dies, cælo, quia nescit cedere virgo.
  </p>
  <p>
   ALITHIA
  </p>
  <p>
   Obtutu vigili curat fastigia cœli,
      Quicquid nutrit humus, quicquid producit abissus,
      Nec somnum novit qui Verbo cuncta creavit.
      Fige dies, cursum, ne perdat virgo triumphum.
  </p>
  <p>
   PSEUSTIS
  </p>
  <p>
   Dic mihi: dum tristes adiit Proserpina sedes
   <font size="2">
    320
   </font>
   Lege data matri, si vellet nata reverti.
      Gustum perfidiæ quis primum prodidit ore?
      Dic et Troianum lauderis scire secretum.
  </p>
  <p>
   ALITHIA
  </p>
  <p>
   Cum pelagus mundo subsidat, mundus Olimpo,
      In medio semper consistat pendulus ær,
      Dic: ubi terra levem cæli supereminet axem?
      Et te posse Dei tetragrammaton annuo fari.
  </p>
  <p>
   PSEUSTIS
  </p>
  <p>
   Ista suis hodie si prevalet artibus in me,
      Dum cessit Mopso, Calcantis more dolebo,
      Fraude puellari sed non patiar superari:
      Millesies repetam, nisi subtrahat Hesperus horam.
  </p>
  <p>
   ALITHIA
  </p>
  <p>
   Nunc utinam Tales, falsorum fictor, adesses!
      Quatuor imprimis evangelicæ rationis
   <font size="2">
    330
   </font>
   Nitar codicibus, nostrum de virgine corpus
      Ut Deus accepit, nec me labor iste gravabit.
  </p>
  <p>
   PSEUSTIS
  </p>
  <p>
   Egregiam sobolem cui per Stilbontis amorem
      Vi superum magna sociasti -teste Capella-,
      Obsecro te, Fronesi, iubeas reticere sorori:
      Quo tendit, cedo nec me cessisse negabo.
  </p>
  <p>
   FRONESIS
  </p>
  <p>
   Mortales cuncti quod contendunt adipisci
      Nec, si perficiant, vitæ discrimina curant,
      Ex insperato dominus tibi contulit ultro:
      Ut cessare velis devictus supplicat hostis.
   <font size="2">
    340
   </font>
   Treicius vates commovit pectine Manes,
      Te moveant lacrimæ; iam tollit cornua Phœbe;
      Sol petit Oceanum. frigus succedit opacum:
      Desine quod restat, ne desperatio lædat.
  </p>
  <p>
   <i>
    Tunc Alithia Deo reddens pia carmina plectro
      Hoste suo victo cœpit modulare benigno:
      Alme Deus, triplex, ast omnipotens, pie, simplex,
      Qui cælum, terras, mare, tartara rite gubernas
      Quique regis cuncta propria virtute sub una,
      Erige subiectos cunctos tibi, sterne superbos:
   </i>
   <font size="2">
    350
   </font>
   <i>
    Cui sit laus semper, virtus, pax, gloria perpes,
      Quem decet æternum regnum sine fine per ævum.
   </i>
  </p>
  <p class="border">
  </p>
 </body>
</div>