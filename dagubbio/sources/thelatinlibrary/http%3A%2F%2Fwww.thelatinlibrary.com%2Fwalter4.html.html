<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen IV
    </font>
   </p>
   <p>
    <font size="4">
     I
        Stulti cum prudentibus currunt ad coronam,
        Juvenalis autumnant sumere personam;
        set cum bene noverim Pallada patronam,
     <i>
      semper ego auditor tantum, nunquamne reponam?
     </i>
    </font>
   </p>
   <p>
    <font size="4">
     II
        Quando cibus deficit animabus brutis,
        mugiendo postulant cibum suae salutis;
        set est michi resonans vocibus argutis
     <i>
      fistula disparibus septem compacta cicutis.
     </i>
    </font>
   </p>
   <p>
    <font size="4">
     III
        Festis bacularibus interesse minimus
        volo, quia nequeo magnus, major, maximus;
        derogare vitiis omnibus est animus,
     <i>
      et nos ergo manum ferulae subduximus.
     </i>
    </font>
   </p>
   <p>
    <font size="4">
     IV
        Cum videam reprobos opibus affluere,
        dominari vitia, virtutes succumbere,
        vilipendi faeminas, viros autem nubere,
     <i>
      difficile nobis est satiram non scribere.
     </i>
    </font>
   </p>
   <p>
    <font size="4">
     V
        Spargat ergo primitus sua Clio jacula
        in illos, quos operit pastoralis infula;
        nam ab illis omnibus, quid irem per singula?
        Defluit in subditos vitiorum macula.
    </font>
   </p>
   <p>
    <font size="4">
     VI
        Ecce sponsi comites vendunt sponsae dotes,
        furantur in cacabo carnem sacerdotes.
        Si spectes medullitus, si rem bene notes,
        Christum vendunt hodie novi Scariotes.
    </font>
   </p>
   <p>
    <font size="4">
     VII
        Jam prorsus obsolvit usus largiendi
        praebendas, altaria, quae non solent vendi;
        versa est in habitum, cupido tenendi;
     <i>
      temprore crevit amor, qui nunc est summus, habendi.
     </i>
    </font>
   </p>
   <p>
    <font size="4">
     VIII
        Studet praesul pretiis et archilevita,
        vivens solitarius coenat heremita.
        Morerentur utinam hi, qui vivunt ita!
     <i>
      Felices obeunt, quorum sine crimine vita.
     </i>
    </font>
   </p>
   <p>
    <font size="4">
     XI
        Vis decanus fieri, praesul, patriarcha?
        Auri multa tibi sit vel argenti marca.
        Tantum habet fidei teste manu parca,
     <i>
      quantum quisque sua nummorum servat in arca.
     </i>
    </font>
   </p>
   <p>
    <font size="4">
     X
        In quo mundi climate, sub quo celi signo
        est abbas vel pontifex pectore benigno,
        dignus Christi nuptiis, dignus vitae ligno?
     <i>
      Rara avis in terris nigroque simillima cigno!
     </i>
    </font>
   </p>
   <p>
    <font size="4">
     XI
        Ut Judaeis odio sunt carnes suillae,
        sic in his extinctae sunt virtutum scintillae:
        hic vacat libidini, gulae servit ille.
     <i>
      Credite me vobis folium recitare Sibillae.
     </i>
    </font>
   </p>
   <p>
    <font size="4">
     XII
        Omnes avaritia mentibus imbutis
        in nummo constituunt spem suae salutis;
        nolunt dici prodigi rebus dissolutis;
        fallit enim vitium specie virtutis.
    </font>
   </p>
   <p>
    <font size="4">
     XIII
        A prelatis defluunt vitiorum rivi,
        et tantum pauperibus irascuntur divi;
        impletur versiculus illius lascivi:
     <i>
      quidquid delirant reges, plectuntur Achivi.
     </i>
    </font>
   </p>
   <p>
    <font size="4">
     XIV
        Vos ergo cum talia, praesules, agatis,
        de futurae gaudio vitae desperatis
        illudque Lucanicum mente pertractatis:
     <i>
      Tolle moras, semper nocuit differre paratis.
     </i>
    </font>
   </p>
   <p>
    <font size="4">
     XV
        Parochiam contrahit lege matrimonii
        sacerdos a praesule, set nummi sunt medii,
        nam si nummus deficit et tumor marsupii,
        dabit ei pontifex libellum repudii.
    </font>
   </p>
   <p>
    <font size="4">
     XVI
        Set neque presbiteros decet excusari,
        quos cum suis ovibus constat inquinari,
        unde quosdam contigit vel ementulari
     <i>
      vel perimi, quotiens voluit fortuna iocari.
     </i>
    </font>
   </p>
   <p>
    <font size="4">
     XVII
        Mundus nummo deditus sequitur hunc morem,
        ut tanto quis iudicet quemque digniorem,
        illum quanto noverit esse ditiorem:
     <i>
      O nummi, nummi, vobis hunc praestat honorem!
     </i>
    </font>
   </p>
   <p>
    <font size="4">
     XVIII
        Quanto plura possidet, quanto plus ditescit,
        tanto magis locuples, sitit et ardescit;
        nam sicut ydropicus, qui semper arescit,
     <i>
      crescit amor nummi, quantum ipsa pecunia crescit.
     </i>
    </font>
   </p>
   <p>
    <font size="4">
     XIX
        Nullis avaritia rebus erubescit,
        ex hac vis libidinis derivata crescit,
        nam cum semel opibus dives intumescit,
     <i>
      ingujnis et capitis que sunt discrimina nescit.
     </i>
    </font>
   </p>
   <p>
    <font size="4">
     XX
        Florebant antiquitus artium doctores,
        nunc acquirunt redditus auri possessores,
        quia, sicut exprimunt versibus auctores,
        in pretio pretium nunc est, dat census honores.
    </font>
   </p>
   <p>
    <font size="4">
     XXI
        Nescit mundus compati, nescit condolere
        mendicanti Palladi, que solet vigere,
        nam si nummo careas, foras expellere,
     <i>
      ipse licet venias Musis comitatus, Homere.
     </i>
    </font>
   </p>
   <p>
    <font size="4">
     XXII
        Axis magisterii fractus est et temo,
        audiri si cupiam, auditores emo;
        hoc est, unde conqueror, hoc est, unde gemo:
     <i>
      scire volunt omnes, mercedem solvere nemo.
     </i>
    </font>
   </p>
   <p>
    <font size="4">
     XXIII
        Senes avaritiae sunt imbuti felle,
        odor lucri pueris dulcior est melle;
        nolle pudicitiam, nummos autem velle,
     <i>
      hoc omnes discunt ante alpha et beta puellae.
     </i>
    </font>
   </p>
   <p>
    <font size="4">
     XXIV
        Si recte de vitio vitium derives,
        si de gestis consulas Athenarum cives,
        inter actus saeculi pravos et declives
     <i>
      intolerabilius nichil est quam faemina dives.
     </i>
    </font>
   </p>
   <p>
    <font size="4">
     XXV
        Hoc idcirco dixerim, ne quis sine macula
        feminas existimet, quarum linguae jacula,
        fascinantes oculi, digita novacula.
        Set a diverticulo repetatur fabula.
    </font>
   </p>
   <p>
    <font size="4">
     XXVI
        Filii nobilium dum sunt juniores,
        mittuntur in Franciam fieri doctores,
        quos prece vel precio domant corruptores;
     <i>
      sic praetextatos referunt Artaxata mores.
     </i>
    </font>
   </p>
   <p>
    <font size="4">
     XXVII
        Mores habet barbaris, Latinus et Grecus,
        sic sacerdos ut plebs est, caecum ducit caecus,
        se mares effaeminant et equa fit equus,
        expectes ab homine hoc usque ad pecus.
    </font>
   </p>
   <p>
    <font size="4">
     XXVIII
        Et quia non metuunt animae discrimen,
        principes in habitum verterunt hoc crimen,
        virum viro turpiter jungit novus hymen,
     <i>
      exagitata procul non intrat faemina limen.
     </i>
    </font>
   </p>
   <p>
    <font size="4">
     XXIX
        Unum est prae ceteris, quod cuncti mirantur,
        quod vix hi, qui largi sunt, vel numquam ditantur;
        si forte divitiae largis sociantur,
     <i>
      non bene conveniunt nec in una sede morantur.
     </i>
    </font>
   </p>
   <p>
    <font size="4">
     XXX
        Esto fur vel proditor, Verres sive Graccus,
        deus reputaberis ut Thebarum Baccus;
        esto Cato moribus, scientia Flaccus:
     <i>
      duceris planta velud ictus ab Hercule Cacus.
     </i>
    </font>
   </p>
  </div>
  <center>
  </center>
 </body>
</div>