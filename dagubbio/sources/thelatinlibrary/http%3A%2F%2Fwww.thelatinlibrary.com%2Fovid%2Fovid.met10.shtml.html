<div>
 Ovid: Metamorphoses X
 <body>
  <p class="pagehead">
   P. OVIDI NASONIS METAMORPHOSEON LIBER DECIMVS
  </p>
  <p class="border">
  </p>
  <p>
   Inde per inmensum croceo velatus amictu
      aethera digreditur Ciconumque Hymenaeus ad oras
      tendit et Orphea nequiquam voce vocatur.
      adfuit ille quidem, sed nec sollemnia verba
      nec laetos vultus nec felix attulit omen.
   <font size="2">
    5
   </font>
   fax quoque, quam tenuit, lacrimoso stridula fumo
      usque fuit nullosque invenit motibus ignes.
      exitus auspicio gravior: nam nupta per herbas
      dum nova Naiadum turba comitata vagatur,
      occidit in talum serpentis dente recepto.
   <font size="2">
    10
   </font>
   quam satis ad superas postquam Rhodopeius auras
      deflevit vates, ne non temptaret et umbras,
      ad Styga Taenaria est ausus descendere porta
      perque leves populos simulacraque functa sepulcro
      Persephonen adiit inamoenaque regna tenentem
   <font size="2">
    15
   </font>
   umbrarum dominum pulsisque ad carmina nervis
      sic ait: 'o positi sub terra numina mundi,
      in quem reccidimus, quicquid mortale creamur,
      si licet et falsi positis ambagibus oris
      vera loqui sinitis, non huc, ut opaca viderem
   <font size="2">
    20
   </font>
   Tartara, descendi, nec uti villosa colubris
      terna Medusaei vincirem guttura monstri:
      causa viae est coniunx, in quam calcata venenum
      vipera diffudit crescentesque abstulit annos.
      posse pati volui nec me temptasse negabo:
   <font size="2">
    25
   </font>
   vicit Amor. supera deus hic bene notus in ora est;
      an sit et hic, dubito: sed et hic tamen auguror esse,
      famaque si veteris non est mentita rapinae,
      vos quoque iunxit Amor. per ego haec loca plena timoris,
      per Chaos hoc ingens vastique silentia regni,
   <font size="2">
    30
   </font>
   Eurydices, oro, properata retexite fata.
      omnia debemur vobis, paulumque morati
      serius aut citius sedem properamus ad unam.
      tendimus huc omnes, haec est domus ultima, vosque
      humani generis longissima regna tenetis.
   <font size="2">
    35
   </font>
   haec quoque, cum iustos matura peregerit annos,
      iuris erit vestri: pro munere poscimus usum;
      quodsi fata negant veniam pro coniuge, certum est
      nolle redire mihi: leto gaudete duorum.'
           Talia dicentem nervosque ad verba moventem
   <font size="2">
    40
   </font>
   exsangues flebant animae; nec Tantalus undam
      captavit refugam, stupuitque Ixionis orbis,
      nec carpsere iecur volucres, urnisque vacarunt
      Belides, inque tuo sedisti, Sisyphe, saxo.
      tunc primum lacrimis victarum carmine fama est
   <font size="2">
    45
   </font>
   Eumenidum maduisse genas, nec regia coniunx
      sustinet oranti nec, qui regit ima, negare,
      Eurydicenque vocant: umbras erat illa recentes
      inter et incessit passu de vulnere tardo.
      hanc simul et legem Rhodopeius accipit heros,
   <font size="2">
    50
   </font>
   ne flectat retro sua lumina, donec Avernas
      exierit valles; aut inrita dona futura.
      carpitur adclivis per muta silentia trames,
      arduus, obscurus, caligine densus opaca,
      nec procul afuerunt telluris margine summae:
   <font size="2">
    55
   </font>
   hic, ne deficeret, metuens avidusque videndi
      flexit amans oculos, et protinus illa relapsa est,
      bracchiaque intendens prendique et prendere certans
      nil nisi cedentes infelix arripit auras.
      iamque iterum moriens non est de coniuge quicquam
   <font size="2">
    60
   </font>
   questa suo (quid enim nisi se quereretur amatam?)
      supremumque 'vale,' quod iam vix auribus ille
      acciperet, dixit revolutaque rursus eodem est.
           Non aliter stupuit gemina nece coniugis Orpheus,
      quam tria qui timidus, medio portante catenas,
   <font size="2">
    65
   </font>
   colla canis vidit, quem non pavor ante reliquit,
      quam natura prior saxo per corpus oborto,
      quique in se crimen traxit voluitque videri
      Olenos esse nocens, tuque, o confisa figurae,
      infelix Lethaea, tuae, iunctissima quondam
   <font size="2">
    70
   </font>
   pectora, nunc lapides, quos umida sustinet Ide.
      orantem frustraque iterum transire volentem
      portitor arcuerat: septem tamen ille diebus
      squalidus in ripa Cereris sine munere sedit;
      cura dolorque animi lacrimaeque alimenta fuere.
   <font size="2">
    75
   </font>
   esse deos Erebi crudeles questus, in altam
      se recipit Rhodopen pulsumque aquilonibus Haemum.
           Tertius aequoreis inclusum Piscibus annum
      finierat Titan, omnemque refugerat Orpheus
      femineam Venerem, seu quod male cesserat illi,
   <font size="2">
    80
   </font>
   sive fidem dederat; multas tamen ardor habebat
      iungere se vati, multae doluere repulsae.
      ille etiam Thracum populis fuit auctor amorem
      in teneros transferre mares citraque iuventam
      aetatis breve ver et primos carpere flores.
   <font size="2">
    85
   </font>
   Collis erat collemque super planissima campi
      area, quam viridem faciebant graminis herbae:
      umbra loco deerat; qua postquam parte resedit
      dis genitus vates et fila sonantia movit,
      umbra loco venit: non Chaonis afuit arbor,
   <font size="2">
    90
   </font>
   non nemus Heliadum, non frondibus aesculus altis,
      nec tiliae molles, nec fagus et innuba laurus,
      et coryli fragiles et fraxinus utilis hastis
      enodisque abies curvataque glandibus ilex
      et platanus genialis acerque coloribus inpar
   <font size="2">
    95
   </font>
   amnicolaeque simul salices et aquatica lotos
      perpetuoque virens buxum tenuesque myricae
      et bicolor myrtus et bacis caerula tinus.
      vos quoque, flexipedes hederae, venistis et una
      pampineae vites et amictae vitibus ulmi
   <font size="2">
    100
   </font>
   ornique et piceae pomoque onerata rubenti
      arbutus et lentae, victoris praemia, palmae
      et succincta comas hirsutaque vertice pinus,
      grata deum matri, siquidem Cybeleius Attis
      exuit hac hominem truncoque induruit illo.
   <font size="2">
    105
   </font>
   Adfuit huic turbae metas imitata cupressus,
      nunc arbor, puer ante deo dilectus ab illo,
      qui citharam nervis et nervis temperat arcum.
      namque sacer nymphis Carthaea tenentibus arva
      ingens cervus erat, lateque patentibus altas
   <font size="2">
    110
   </font>
   ipse suo capiti praebebat cornibus umbras.
      cornua fulgebant auro, demissaque in armos
      pendebant tereti gemmata monilia collo.
      bulla super frontem parvis argentea loris
      vincta movebatur; parilesque ex aere nitebant
   <font size="2">
    115
   </font>
   auribus e geminis circum cava tempora bacae;
      isque metu vacuus naturalique pavore
      deposito celebrare domos mulcendaque colla
      quamlibet ignotis manibus praebere solebat.
      sed tamen ante alios, Ceae pulcherrime gentis,
   <font size="2">
    120
   </font>
   gratus erat, Cyparisse, tibi: tu pabula cervum
      ad nova, tu liquidi ducebas fontis ad undam,
      tu modo texebas varios per cornua flores,
      nunc eques in tergo residens huc laetus et illuc
      mollia purpureis frenabas ora capistris.
   <font size="2">
    125
   </font>
   Aestus erat mediusque dies, solisque vapore
      concava litorei fervebant bracchia Cancri:
      fessus in herbosa posuit sua corpora terra
      cervus et arborea frigus ducebat ab umbra.
      hunc puer inprudens iaculo Cyparissus acuto
   <font size="2">
    130
   </font>
   fixit et, ut saevo morientem vulnere vidit,
      velle mori statuit. quae non solacia Phoebus
      dixit et, ut leviter pro materiaque doleret,
      admonuit! gemit ille tamen munusque supremum
      hoc petit a superis, ut tempore lugeat omni.
   <font size="2">
    135
   </font>
   iamque per inmensos egesto sanguine fletus
      in viridem verti coeperunt membra colorem,
      et, modo qui nivea pendebant fronte capilli,
      horrida caesaries fieri sumptoque rigore
      sidereum gracili spectare cacumine caelum.
   <font size="2">
    140
   </font>
   ingemuit tristisque deus 'lugebere nobis
      lugebisque alios aderisque dolentibus' inquit.
           Tale nemus vates attraxerat inque ferarum
      concilio, medius turbae, volucrumque sedebat.
      ut satis inpulsas temptavit pollice chordas
   <font size="2">
    145
   </font>
   et sensit varios, quamvis diversa sonarent,
      concordare modos, hoc vocem carmine movit:
      'ab Iove, Musa parens, (cedunt Iovis omnia regno)
      carmina nostra move! Iovis est mihi saepe potestas
      dicta prius: cecini plectro graviore Gigantas
   <font size="2">
    150
   </font>
   sparsaque Phlegraeis victricia fulmina campis.
      nunc opus est leviore lyra, puerosque canamus
      dilectos superis inconcessisque puellas
      ignibus attonitas meruisse libidine poenam.
           'Rex superum Phrygii quondam Ganymedis amore
   <font size="2">
    155
   </font>
   arsit, et inventum est aliquid, quod Iuppiter esse,
      quam quod erat, mallet. nulla tamen alite verti
      dignatur, nisi quae posset sua fulmina ferre.
      nec mora, percusso mendacibus aere pennis
      abripit Iliaden; qui nunc quoque pocula miscet
   <font size="2">
    160
   </font>
   invitaque Iovi nectar Iunone ministrat.
           'Te quoque, Amyclide, posuisset in aethere Phoebus,
      tristia si spatium ponendi fata dedissent.
      qua licet, aeternus tamen es, quotiensque repellit
      ver hiemem, Piscique Aries succedit aquoso,
   <font size="2">
    165
   </font>
   tu totiens oreris viridique in caespite flores.
      te meus ante omnes genitor dilexit, et orbe
      in medio positi caruerunt praeside Delphi,
      dum deus Eurotan inmunitamque frequentat
      Sparten, nec citharae nec sunt in honore sagittae:
   <font size="2">
    170
   </font>
   inmemor ipse sui non retia ferre recusat,
      non tenuisse canes, non per iuga montis iniqui
      ire comes, longaque alit adsuetudine flammas.
      iamque fere medius Titan venientis et actae
      noctis erat spatioque pari distabat utrimque,
   <font size="2">
    175
   </font>
   corpora veste levant et suco pinguis olivi
      splendescunt latique ineunt certamina disci.
      quem prius aerias libratum Phoebus in auras
      misit et oppositas disiecit pondere nubes;
      reccidit in solidam longo post tempore terram
   <font size="2">
    180
   </font>
   pondus et exhibuit iunctam cum viribus artem.
      protinus inprudens actusque cupidine lusus
      tollere Taenarides orbem properabat, at illum
      dura repercusso subiecit verbere tellus
      in vultus, Hyacinthe, tuos. expalluit aeque
   <font size="2">
    185
   </font>
   quam puer ipse deus conlapsosque excipit artus,
      et modo te refovet, modo tristia vulnera siccat,
      nunc animam admotis fugientem sustinet herbis.
      nil prosunt artes: erat inmedicabile vulnus.
      ut, siquis violas rigidumve papaver in horto
   <font size="2">
    190
   </font>
   liliaque infringat fulvis horrentia linguis,
      marcida demittant subito caput illa vietum
      nec se sustineant spectentque cacumine terram:
      sic vultus moriens iacet et defecta vigore
      ipsa sibi est oneri cervix umeroque recumbit.
   <font size="2">
    195
   </font>
   "laberis, Oebalide, prima fraudate iuventa,"
      Phoebus ait "videoque tuum, mea crimina, vulnus.
      tu dolor es facinusque meum: mea dextera leto
      inscribenda tuo est. ego sum tibi funeris auctor.
      quae mea culpa tamen, nisi si lusisse vocari
   <font size="2">
    200
   </font>
   culpa potest, nisi culpa potest et amasse vocari?
      atque utinam tecumque mori vitamque liceret
      reddere! quod quoniam fatali lege tenemur,
      semper eris mecum memorique haerebis in ore.
      te lyra pulsa manu, te carmina nostra sonabunt,
   <font size="2">
    205
   </font>
   flosque novus scripto gemitus imitabere nostros.
      tempus et illud erit, quo se fortissimus heros
      addat in hunc florem folioque legatur eodem."
      talia dum vero memorantur Apollinis ore,
      ecce cruor, qui fusus humo signaverat herbas,
   <font size="2">
    210
   </font>
   desinit esse cruor, Tyrioque nitentior ostro
      flos oritur formamque capit, quam lilia, si non
      purpureus color his, argenteus esset in illis.
      non satis hoc Phoebo est (is enim fuit auctor honoris):
      ipse suos gemitus foliis inscribit, et AI AI
   <font size="2">
    215
   </font>
   flos habet inscriptum, funestaque littera ducta est.
      nec genuisse pudet Sparten Hyacinthon: honorque
      durat in hoc aevi, celebrandaque more priorum
      annua praelata redeunt Hyacinthia pompa.
           'At si forte roges fecundam Amathunta metallis,
   <font size="2">
    220
   </font>
   an genuisse velit Propoetidas, abnuat aeque
      atque illos, gemino quondam quibus aspera cornu
      frons erat, unde etiam nomen traxere Cerastae.
      ante fores horum stabat Iovis Hospitis ara;
      ignarus sceleris quam siquis sanguine tinctam
   <font size="2">
    225
   </font>
   advena vidisset, mactatos crederet illic
      lactantes vitulos Amathusiacasque bidentes:
      hospes erat caesus! sacris offensa nefandis
      ipsa suas urbes Ophiusiaque arva parabat
      deserere alma Venus. "sed quid loca grata, quid urbes
   <font size="2">
    230
   </font>
   peccavere meae? quod" dixit "crimen in illis?
      exilio poenam potius gens inpia pendat
      vel nece vel siquid medium est mortisque fugaeque.
      idque quid esse potest, nisi versae poena figurae?"
      dum dubitat, quo mutet eos, ad cornua vultum
   <font size="2">
    235
   </font>
   flexit et admonita est haec illis posse relinqui
      grandiaque in torvos transformat membra iuvencos.
           'Sunt tamen obscenae Venerem Propoetides ausae
      esse negare deam; pro quo sua numinis ira
      corpora cum fama primae vulgasse feruntur,
   <font size="2">
    240
   </font>
   utque pudor cessit, sanguisque induruit oris,
      in rigidum parvo silicem discrimine versae.
           'Quas quia Pygmalion aevum per crimen agentis
      viderat, offensus vitiis, quae plurima menti
      femineae natura dedit, sine coniuge caelebs
   <font size="2">
    245
   </font>
   vivebat thalamique diu consorte carebat.
      interea niveum mira feliciter arte
      sculpsit ebur formamque dedit, qua femina nasci
      nulla potest, operisque sui concepit amorem.
      virginis est verae facies, quam vivere credas,
   <font size="2">
    250
   </font>
   et, si non obstet reverentia, velle moveri:
      ars adeo latet arte sua. miratur et haurit
      pectore Pygmalion simulati corporis ignes.
      saepe manus operi temptantes admovet, an sit
      corpus an illud ebur, nec adhuc ebur esse fatetur.
   <font size="2">
    255
   </font>
   oscula dat reddique putat loquiturque tenetque
      et credit tactis digitos insidere membris
      et metuit, pressos veniat ne livor in artus,
      et modo blanditias adhibet, modo grata puellis
      munera fert illi conchas teretesque lapillos
   <font size="2">
    260
   </font>
   et parvas volucres et flores mille colorum
      liliaque pictasque pilas et ab arbore lapsas
      Heliadum lacrimas; ornat quoque vestibus artus,
      dat digitis gemmas, dat longa monilia collo,
      aure leves bacae, redimicula pectore pendent:
   <font size="2">
    265
   </font>
   cuncta decent; nec nuda minus formosa videtur.
      conlocat hanc stratis concha Sidonide tinctis
      adpellatque tori sociam adclinataque colla
      mollibus in plumis, tamquam sensura, reponit.
           'Festa dies Veneris tota celeberrima Cypro
   <font size="2">
    270
   </font>
   venerat, et pandis inductae cornibus aurum
      conciderant ictae nivea cervice iuvencae,
      turaque fumabant, cum munere functus ad aras
      constitit et timide "si, di, dare cuncta potestis,
      sit coniunx, opto," non ausus "eburnea virgo"
   <font size="2">
    275
   </font>
   dicere, Pygmalion "similis mea" dixit "eburnae."
      sensit, ut ipsa suis aderat Venus aurea festis,
      vota quid illa velint et, amici numinis omen,
      flamma ter accensa est apicemque per aera duxit.
      ut rediit, simulacra suae petit ille puellae
   <font size="2">
    280
   </font>
   incumbensque toro dedit oscula: visa tepere est;
      admovet os iterum, manibus quoque pectora temptat:
      temptatum mollescit ebur positoque rigore
      subsidit digitis ceditque, ut Hymettia sole
      cera remollescit tractataque pollice multas
   <font size="2">
    285
   </font>
   flectitur in facies ipsoque fit utilis usu.
      dum stupet et dubie gaudet fallique veretur,
      rursus amans rursusque manu sua vota retractat.
      corpus erat! saliunt temptatae pollice venae.
      tum vero Paphius plenissima concipit heros
   <font size="2">
    290
   </font>
   verba, quibus Veneri grates agat, oraque tandem
      ore suo non falsa premit, dataque oscula virgo
      sensit et erubuit timidumque ad lumina lumen
      attollens pariter cum caelo vidit amantem.
      coniugio, quod fecit, adest dea, iamque coactis
   <font size="2">
    295
   </font>
   cornibus in plenum noviens lunaribus orbem
      illa Paphon genuit, de qua tenet insula nomen.
           'Editus hac ille est, qui si sine prole fuisset,
      inter felices Cinyras potuisset haberi.
      dira canam; procul hinc natae, procul este parente
   <font size="2">
    300
   </font>
   aut, mea si vestras mulcebunt carmina mentes,
      desit in hac mihi parte fides, nec credite factum,
      vel, si credetis, facti quoque credite poenam.
      si tamen admissum sinit hoc natura videri,
      [gentibus Ismariis et nostro gratulor orbi,]
   <font size="2">
    305
   </font>
   gratulor huic terrae, quod abest regionibus illis,
      quae tantum genuere nefas: sit dives amomo
      cinnamaque costumque suum sudataque ligno
      tura ferat floresque alios Panchaia tellus,
      dum ferat et murram: tanti nova non fuit arbor.
   <font size="2">
    310
   </font>
   ipse negat nocuisse tibi sua tela Cupido,
      Myrrha, facesque suas a crimine vindicat isto;
      stipite te Stygio tumidisque adflavit echidnis
      e tribus una soror: scelus est odisse parentem,
      hic amor est odio maius scelus.undique lecti
   <font size="2">
    315
   </font>
   te cupiunt proceres, totoque Oriente iuventus
      ad thalami certamen adest: ex omnibus unum
      elige, Myrrha, virum, dum ne sit in omnibus unus.
      illa quidem sentit foedoque repugnat amori
      et secum "quo mente feror? quid molior?" inquit
   <font size="2">
    320
   </font>
   "di, precor, et pietas sacrataque iura parentum,
      hoc prohibete nefas scelerique resistite nostro,
      si tamen hoc scelus est. sed enim damnare negatur
      hanc Venerem pietas: coeunt animalia nullo
      cetera dilectu, nec habetur turpe iuvencae
   <font size="2">
    325
   </font>
   ferre patrem tergo, fit equo sua filia coniunx,
      quasque creavit init pecudes caper, ipsaque, cuius
      semine concepta est, ex illo concipit ales.
      felices, quibus ista licent! humana malignas
      cura dedit leges, et quod natura remittit,
   <font size="2">
    330
   </font>
   invida iura negant. gentes tamen esse feruntur,
      in quibus et nato genetrix et nata parenti
      iungitur, et pietas geminato crescit amore.
      me miseram, quod non nasci mihi contigit illic,
      fortunaque loci laedor!quid in ista revolvor?
   <font size="2">
    335
   </font>
   spes interdictae, discedite! dignus amari
      ille, sed ut pater, est.ergo, si filia magni
      non essem Cinyrae, Cinyrae concumbere possem:
      nunc, quia iam meus est, non est meus, ipsaque damno
      est mihi proximitas: aliena potentior essem.
   <font size="2">
    340
   </font>
   ire libet procul hinc patriaeque relinquere fines,
      dum scelus effugiam; retinet malus ardor euntem,
      ut praesens spectem Cinyran tangamque loquarque
      osculaque admoveam, si nil conceditur ultra.
      ultra autem spectare aliquid potes, inpia virgo?
   <font size="2">
    345
   </font>
   et quot confundas et iura et nomina, sentis?
      tune eris et matris paelex et adultera patris?
      tune soror nati genetrixque vocabere fratris?
      nec metues atro crinitas angue sorores,
      quas facibus saevis oculos atque ora petentes
   <font size="2">
    350
   </font>
   noxia corda vident? at tu, dum corpore non es
      passa nefas, animo ne concipe neve potentis
      concubitu vetito naturae pollue foedus!
      velle puta: res ipsa vetat; pius ille memorque est
      moriset o vellem similis furor esset in illo!"
   <font size="2">
    355
   </font>
   'Dixerat, at Cinyras, quem copia digna procorum,
      quid faciat, dubitare facit, scitatur ab ipsa,
      nominibus dictis, cuius velit esse mariti;
      illa silet primo patriisque in vultibus haerens
      aestuat et tepido suffundit lumina rore.
   <font size="2">
    360
   </font>
   virginei Cinyras haec credens esse timoris,
      flere vetat siccatque genas atque oscula iungit;
      Myrrha datis nimium gaudet consultaque, qualem
      optet habere virum, "similem tibi" dixit; at ille
      non intellectam vocem conlaudat et "esto
   <font size="2">
    365
   </font>
   tam pia semper" ait. pietatis nomine dicto
      demisit vultus sceleris sibi conscia virgo.
           'Noctis erat medium, curasque et corpora somnus
      solverat; at virgo Cinyreia pervigil igni
      carpitur indomito furiosaque vota retractat
   <font size="2">
    370
   </font>
   et modo desperat, modo vult temptare, pudetque
      et cupit, et, quid agat, non invenit, utque securi
      saucia trabs ingens, ubi plaga novissima restat,
      quo cadat, in dubio est omnique a parte timetur,
      sic animus vario labefactus vulnere nutat
   <font size="2">
    375
   </font>
   huc levis atque illuc momentaque sumit utroque,
      nec modus et requies, nisi mors, reperitur amoris.
      mors placet. erigitur laqueoque innectere fauces
      destinat et zona summo de poste revincta
      "care, vale, Cinyra, causamque intellege mortis!"
   <font size="2">
    380
   </font>
   dixit et aptabat pallenti vincula collo.
           'Murmura verborum fidas nutricis ad aures
      pervenisse ferunt limen servantis alumnae.
      surgit anus reseratque fores mortisque paratae
      instrumenta videns spatio conclamat eodem
   <font size="2">
    385
   </font>
   seque ferit scinditque sinus ereptaque collo
      vincula dilaniat; tum denique flere vacavit,
      tum dare conplexus laqueique requirere causam.
      muta silet virgo terramque inmota tuetur
      et deprensa dolet tardae conamina mortis.
   <font size="2">
    390
   </font>
   instat anus canosque suos et inania nudans
      ubera per cunas alimentaque prima precatur,
      ut sibi committat, quicquid dolet. illa rogantem
      aversata gemit; certa est exquirere nutrix
      nec solam spondere fidem. "dic" inquit "opemque
   <font size="2">
    395
   </font>
   me sine ferre tibi: non est mea pigra senectus.
      seu furor est, habeo, quae carmine sanet et herbis;
      sive aliquis nocuit, magico lustrabere ritu;
      ira deum sive est, sacris placabilis ira.
      quid rear ulterius? certe fortuna domusque
   <font size="2">
    400
   </font>
   sospes et in cursu est: vivunt genetrixque paterque."
      Myrrha patre audito suspiria duxit ab imo
      pectore; nec nutrix etiamnum concipit ullum
      mente nefas aliquemque tamen praesentit amorem;
      propositique tenax, quodcumque est, orat, ut ipsi
   <font size="2">
    405
   </font>
   indicet, et gremio lacrimantem tollit anili
      atque ita conplectens infirmis membra lacertis
      "sensimus," inquit "amas! et in hoc mea (pone timorem)
      sedulitas erit apta tibi, nec sentiet umquam
      hoc pater." exiluit gremio furibunda torumque
   <font size="2">
    410
   </font>
   ore premens "discede, precor, miseroque pudori
      parce!" ait; instanti "discede, aut desine" dixit
      "quaerere, quid doleam! scelus est, quod scire laboras."
      horret anus tremulasque manus annisque metuque
      tendit et ante pedes supplex procumbit alumnae
   <font size="2">
    415
   </font>
   et modo blanditur, modo, si non conscia fiat,
      terret et indicium laquei coeptaeque minatur
      mortis et officium commisso spondet amori.
      extulit illa caput lacrimisque inplevit obortis
      pectora nutricis conataque saepe fateri
   <font size="2">
    420
   </font>
   saepe tenet vocem pudibundaque vestibus ora
      texit et "o" dixit "felicem coniuge matrem!"
      hactenus, et gemuit. gelidus nutricis in artus
      ossaque (sensit enim) penetrat tremor, albaque toto
      vertice canities rigidis stetit hirta capillis,
   <font size="2">
    425
   </font>
   multaque, ut excuteret diros, si posset, amores,
      addidit. at virgo scit se non falsa moneri;
      certa mori tamen est, si non potiatur amore.
      "vive," ait haec, "potiere tuo"et, non ausa "parente"
      dicere, conticuit promissaque numine firmat.
   <font size="2">
    430
   </font>
   'Festa piae Cereris celebrabant annua matres
      illa, quibus nivea velatae corpora veste
      primitias frugum dant spicea serta suarum
      perque novem noctes venerem tactusque viriles
      in vetitis numerant: turba Cenchreis in illa
   <font size="2">
    435
   </font>
   regis adest coniunx arcanaque sacra frequentat.
      ergo legitima vacuus dum coniuge lectus,
      nacta gravem vino Cinyran male sedula nutrix,
      nomine mentito veros exponit amores
      et faciem laudat; quaesitis virginis annis
   <font size="2">
    440
   </font>
   "par" ait "est Myrrhae." quam postquam adducere iussa est
      utque domum rediit, "gaude, mea" dixit "alumna:
      vicimus!" infelix non toto pectore sentit
      laetitiam virgo, praesagaque pectora maerent,
      sed tamen et gaudet: tanta est discordia mentis.
   <font size="2">
    445
   </font>
   'Tempus erat, quo cuncta silent, interque triones
      flexerat obliquo plaustrum temone Bootes:
      ad facinus venit illa suum; fugit aurea caelo
      luna, tegunt nigrae latitantia sidera nubes;
      nox caret igne suo; primus tegis, Icare, vultus,
   <font size="2">
    450
   </font>
   Erigoneque pio sacrata parentis amore.
      ter pedis offensi signo est revocata, ter omen
      funereus bubo letali carmine fecit:
      it tamen, et tenebrae minuunt noxque atra pudorem;
      nutricisque manum laeva tenet, altera motu
   <font size="2">
    455
   </font>
   caecum iter explorat. thalami iam limina tangit,
      iamque fores aperit, iam ducitur intus: at illi
      poplite succiduo genua intremuere, fugitque
      et color et sanguis, animusque relinquit euntem.
      quoque suo propior sceleri est, magis horret, et ausi
   <font size="2">
    460
   </font>
   paenitet, et vellet non cognita posse reverti.
      cunctantem longaeva manu deducit et alto
      admotam lecto cum traderet "accipe," dixit,
      "ista tua est, Cinyra" devotaque corpora iunxit.
      accipit obsceno genitor sua viscera lecto
   <font size="2">
    465
   </font>
   virgineosque metus levat hortaturque timentem.
      forsitan aetatis quoque nomine "filia" dixit,
      dixit et illa "pater," sceleri ne nomina desint.
           'Plena patris thalamis excedit et inpia diro
      semina fert utero conceptaque crimina portat.
   <font size="2">
    470
   </font>
   postera nox facinus geminat, nec finis in illa est,
      cum tandem Cinyras, avidus cognoscere amantem
      post tot concubitus, inlato lumine vidit
      et scelus et natam verbisque dolore retentis
      pendenti nitidum vagina deripit ensem;
   <font size="2">
    475
   </font>
   Myrrha fugit: tenebrisque et caecae munere noctis
      intercepta neci est latosque vagata per agros
      palmiferos Arabas Panchaeaque rura relinquit
      perque novem erravit redeuntis cornua lunae,
      cum tandem terra requievit fessa Sabaea;
   <font size="2">
    480
   </font>
   vixque uteri portabat onus. tum nescia voti
      atque inter mortisque metus et taedia vitae
      est tales conplexa preces: "o siqua patetis
      numina confessis, merui nec triste recuso
      supplicium, sed ne violem vivosque superstes
   <font size="2">
    485
   </font>
   mortuaque exstinctos, ambobus pellite regnis
      mutataeque mihi vitamque necemque negate!"
      numen confessis aliquod patet: ultima certe
      vota suos habuere deos. nam crura loquentis
      terra supervenit, ruptosque obliqua per ungues
   <font size="2">
    490
   </font>
   porrigitur radix, longi firmamina trunci,
      ossaque robur agunt, mediaque manente medulla
      sanguis it in sucos, in magnos bracchia ramos,
      in parvos digiti, duratur cortice pellis.
      iamque gravem crescens uterum perstrinxerat arbor
   <font size="2">
    495
   </font>
   pectoraque obruerat collumque operire parabat:
      non tulit illa moram venientique obvia ligno
      subsedit mersitque suos in cortice vultus.
      quae quamquam amisit veteres cum corpore sensus,
      flet tamen, et tepidae manant ex arbore guttae.
   <font size="2">
    500
   </font>
   est honor et lacrimis, stillataque cortice murra
      nomen erile tenet nulloque tacebitur aevo.
           'At male conceptus sub robore creverat infans
      quaerebatque viam, qua se genetrice relicta
      exsereret; media gravidus tumet arbore venter.
   <font size="2">
    505
   </font>
   tendit onus matrem; neque habent sua verba dolores,
      nec Lucina potest parientis voce vocari.
      nitenti tamen est similis curvataque crebros
      dat gemitus arbor lacrimisque cadentibus umet.
      constitit ad ramos mitis Lucina dolentes
   <font size="2">
    510
   </font>
   admovitque manus et verba puerpera dixit:
      arbor agit rimas et fissa cortice vivum
      reddit onus, vagitque puer; quem mollibus herbis
      naides inpositum lacrimis unxere parentis.
      laudaret faciem Livor quoque; qualia namque
   <font size="2">
    515
   </font>
   corpora nudorum tabula pinguntur Amorum,
      talis erat, sed, ne faciat discrimina cultus,
      aut huic adde leves, aut illis deme pharetras.
           'Labitur occulte fallitque volatilis aetas,
      et nihil est annis velocius: ille sorore
   <font size="2">
    520
   </font>
   natus avoque suo, qui conditus arbore nuper,
      nuper erat genitus, modo formosissimus infans,
      iam iuvenis, iam vir, iam se formosior ipso est,
      iam placet et Veneri matrisque ulciscitur ignes.
      namque pharetratus dum dat puer oscula matri,
   <font size="2">
    525
   </font>
   inscius exstanti destrinxit harundine pectus;
      laesa manu natum dea reppulit: altius actum
      vulnus erat specie primoque fefellerat ipsam.
      capta viri forma non iam Cythereia curat
      litora, non alto repetit Paphon aequore cinctam
   <font size="2">
    530
   </font>
   piscosamque Cnidon gravidamve Amathunta metallis;
      abstinet et caelo: caelo praefertur Adonis.
      hunc tenet, huic comes est adsuetaque semper in umbra
      indulgere sibi formamque augere colendo
      per iuga, per silvas dumosaque saxa vagatur
   <font size="2">
    535
   </font>
   fine genus vestem ritu succincta Dianae
      hortaturque canes tutaeque animalia praedae,
      aut pronos lepores aut celsum in cornua cervum
      aut agitat dammas; a fortibus abstinet apris
      raptoresque lupos armatosque unguibus ursos
   <font size="2">
    540
   </font>
   vitat et armenti saturatos caede leones.
      te quoque, ut hos timeas, siquid prodesse monendo
      possit, Adoni, monet, "fortis" que "fugacibus esto"
      inquit; "in audaces non est audacia tuta.
      parce meo, iuvenis, temerarius esse periclo,
   <font size="2">
    545
   </font>
   neve feras, quibus arma dedit natura, lacesse,
      stet mihi ne magno tua gloria. non movet aetas
      nec facies nec quae Venerem movere, leones
      saetigerosque sues oculosque animosque ferarum.
      fulmen habent acres in aduncis dentibus apri,
   <font size="2">
    550
   </font>
   impetus est fulvis et vasta leonibus ira,
      invisumque mihi genus est." quae causa, roganti
      "dicam," ait "et veteris monstrum mirabere culpae.
      sed labor insolitus iam me lassavit, et, ecce,
      opportuna sua blanditur populus umbra,
   <font size="2">
    555
   </font>
   datque torum caespes: libet hac requiescere tecum"
      (et requievit) "humo" pressitque et gramen et ipsum
      inque sinu iuvenis posita cervice reclinis
      sic ait ac mediis interserit oscula verbis:
           '"Forsitan audieris aliquam certamine cursus
   <font size="2">
    560
   </font>
   veloces superasse viros: non fabula rumor
      ille fuit; superabat enim. nec dicere posses,
      laude pedum formaene bono praestantior esset.
      scitanti deus huic de coniuge 'coniuge' dixit
      'nil opus est, Atalanta, tibi: fuge coniugis usum.
   <font size="2">
    565
   </font>
   nec tamen effugies teque ipsa viva carebis.'
      territa sorte dei per opacas innuba silvas
      vivit et instantem turbam violenta procorum
      condicione fugat, 'ne' c 'sum potiunda, nisi' inquit
      'victa prius cursu. pedibus contendite mecum:
   <font size="2">
    570
   </font>
   praemia veloci coniunx thalamique dabuntur,
      mors pretium tardis: ea lex certaminis esto.'
      illa quidem inmitis, sed (tanta potentia formae est)
      venit ad hanc legem temeraria turba procorum.
      sederat Hippomenes cursus spectator iniqui
   <font size="2">
    575
   </font>
   et 'petitur cuiquam per tanta pericula coniunx?'
      dixerat ac nimios iuvenum damnarat amores;
      ut faciem et posito corpus velamine vidit,
      quale meum, vel quale tuum, si femina fias,
      obstipuit tollensque manus 'ignoscite,' dixit
   <font size="2">
    580
   </font>
   'quos modo culpavi! nondum mihi praemia nota,
      quae peteretis, erant.' laudando concipit ignes
      et, ne quis iuvenum currat velocius, optat
      invidiaque timet. 'sed cur certaminis huius
      intemptata mihi fortuna relinquitur?' inquit
   <font size="2">
    585
   </font>
   'audentes deus ipse iuvat!' dum talia secum
      exigit Hippomenes, passu volat alite virgo.
      quae quamquam Scythica non setius ire sagitta
      Aonio visa est iuveni, tamen ille decorem
      miratur magis: et cursus facit ipse decorem.
   <font size="2">
    590
   </font>
   aura refert ablata citis talaria plantis,
      tergaque iactantur crines per eburnea, quaeque
      poplitibus suberant picto genualia limbo;
      inque puellari corpus candore ruborem
      traxerat, haud aliter, quam cum super atria velum
   <font size="2">
    595
   </font>
   candida purpureum simulatas inficit umbras.
      dum notat haec hospes, decursa novissima meta est,
      et tegitur festa victrix Atalanta corona.
      dant gemitum victi penduntque ex foedere poenas.
           '"Non tamen eventu iuvenis deterritus horum
   <font size="2">
    600
   </font>
   constitit in medio vultuque in virgine fixo
      'quid facilem titulum superando quaeris inertes?
      mecum confer' ait. 'seu me fortuna potentem
      fecerit, a tanto non indignabere vinci:
      namque mihi genitor Megareus Onchestius, illi
   <font size="2">
    605
   </font>
   est Neptunus avus, pronepos ego regis aquarum,
      nec virtus citra genus est; seu vincar, habebis
      Hippomene victo magnum et memorabile nomen.'
      talia dicentem molli Schoeneia vultu
      aspicit et dubitat, superari an vincere malit,
   <font size="2">
    610
   </font>
   atque ita 'quis deus hunc formosis' inquit 'iniquus
      perdere vult caraeque iubet discrimine vitae
      coniugium petere hoc? non sum, me iudice, tanti.
      nec forma tangor, (poteram tamen hac quoque tangi)
      sed quod adhuc puer est; non me movet ipse, sed aetas.
   <font size="2">
    615
   </font>
   quid, quod inest virtus et mens interrita leti?
      quid, quod ab aequorea numeratur origine quartus?
      quid, quod amat tantique putat conubia nostra,
      ut pereat, si me fors illi dura negarit?
      dum licet, hospes, abi thalamosque relinque cruentos.
   <font size="2">
    620
   </font>
   coniugium crudele meum est, tibi nubere nulla
      nolet, et optari potes a sapiente puella.
      cur tamen est mihi cura tui tot iam ante peremptis?
      viderit! intereat, quoniam tot caede procorum
      admonitus non est agiturque in taedia vitae.
   <font size="2">
    625
   </font>
   occidet hic igitur, voluit quia vivere mecum,
      indignamque necem pretium patietur amoris?
      non erit invidiae victoria nostra ferendae.
      sed non culpa mea est! utinam desistere velles,
      aut, quoniam es demens, utinam velocior esses!
   <font size="2">
    630
   </font>
   at quam virgineus puerili vultus in ore est!
      a! miser Hippomene, nollem tibi visa fuissem!
      vivere dignus eras. quodsi felicior essem,
      nec mihi coniugium fata inportuna negarent,
      unus eras, cum quo sociare cubilia vellem.'
   <font size="2">
    635
   </font>
   dixerat, utque rudis primoque cupidine tacta,
      quod facit, ignorans amat et non sentit amorem.
           '"Iam solitos poscunt cursus populusque paterque,
      cum me sollicita proles Neptunia voce
      invocat Hippomenes 'Cytherea,' que 'conprecor, ausis
   <font size="2">
    640
   </font>
   adsit' ait 'nostris et quos dedit, adiuvet ignes.'
      detulit aura preces ad me non invida blandas:
      motaque sum, fateor, nec opis mora longa dabatur.
      est ager, indigenae Tamasenum nomine dicunt,
      telluris Cypriae pars optima, quem mihi prisci
   <font size="2">
    645
   </font>
   sacravere senes templisque accedere dotem
      hanc iussere meis; medio nitet arbor in arvo,
      fulva comas, fulvo ramis crepitantibus auro:
      hinc tria forte mea veniens decerpta ferebam
      aurea poma manu nullique videnda nisi ipsi
   <font size="2">
    650
   </font>
   Hippomenen adii docuique, quis usus in illis.
      signa tubae dederant, cum carcere pronus uterque
      emicat et summam celeri pede libat harenam:
      posse putes illos sicco freta radere passu
      et segetis canae stantes percurrere aristas.
   <font size="2">
    655
   </font>
   adiciunt animos iuveni clamorque favorque
      verbaque dicentum 'nunc, nunc incumbere tempus!
      Hippomene, propera! nunc viribus utere totis!
      pelle moram: vinces!' dubium, Megareius heros
      gaudeat an virgo magis his Schoeneia dictis.
   <font size="2">
    660
   </font>
   o quotiens, cum iam posset transire, morata est
      spectatosque diu vultus invita reliquit!
      aridus e lasso veniebat anhelitus ore,
      metaque erat longe: tum denique de tribus unum
      fetibus arboreis proles Neptunia misit.
   <font size="2">
    665
   </font>
   obstipuit virgo nitidique cupidine pomi
      declinat cursus aurumque volubile tollit;
      praeterit Hippomenes: resonant spectacula plausu.
      illa moram celeri cessataque tempora cursu
      corrigit atque iterum iuvenem post terga relinquit:
   <font size="2">
    670
   </font>
   et rursus pomi iactu remorata secundi
      consequitur transitque virum. pars ultima cursus
      restabat; 'nunc' inquit 'ades, dea muneris auctor!'
      inque latus campi, quo tardius illa rediret,
      iecit ab obliquo nitidum iuvenaliter aurum.
   <font size="2">
    675
   </font>
   an peteret, virgo visa est dubitare: coegi
      tollere et adieci sublato pondera malo
      inpediique oneris pariter gravitate moraque,
      neve meus sermo cursu sit tardior ipso,
      praeterita est virgo: duxit sua praemia victor.
   <font size="2">
    680
   </font>
   '"Dignane, cui grates ageret, cui turis honorem
      ferret, Adoni, fui? nec grates inmemor egit,
      nec mihi tura dedit. subitam convertor in iram,
      contemptuque dolens, ne sim spernenda futuris,
      exemplo caveo meque ipsa exhortor in ambos:
   <font size="2">
    685
   </font>
   templa, deum Matri quae quondam clarus Echion
      fecerat ex voto, nemorosis abdita silvis,
      transibant, et iter longum requiescere suasit;
      illic concubitus intempestiva cupido
      occupat Hippomenen a numine concita nostro.
   <font size="2">
    690
   </font>
   luminis exigui fuerat prope templa recessus,
      speluncae similis, nativo pumice tectus,
      religione sacer prisca, quo multa sacerdos
      lignea contulerat veterum simulacra deorum;
      hunc init et vetito temerat sacraria probro.
   <font size="2">
    695
   </font>
   sacra retorserunt oculos, turritaque Mater
      an Stygia sontes dubitavit mergeret unda:
      poena levis visa est; ergo modo levia fulvae
      colla iubae velant, digiti curvantur in ungues,
      ex umeris armi fiunt, in pectora totum
   <font size="2">
    700
   </font>
   pondus abit, summae cauda verruntur harenae;
      iram vultus habet, pro verbis murmura reddunt,
      pro thalamis celebrant silvas aliisque timendi
      dente premunt domito Cybeleia frena leones.
      hos tu, care mihi, cumque his genus omne ferarum,
   <font size="2">
    705
   </font>
   quod non terga fugae, sed pugnae pectora praebet,
      effuge, ne virtus tua sit damnosa duobus!"
           'Illa quidem monuit iunctisque per aera cycnis
      carpit iter, sed stat monitis contraria virtus.
      forte suem latebris vestigia certa secuti
   <font size="2">
    710
   </font>
   excivere canes, silvisque exire parantem
      fixerat obliquo iuvenis Cinyreius ictu:
      protinus excussit pando venabula rostro
      sanguine tincta suo trepidumque et tuta petentem
      trux aper insequitur totosque sub inguine dentes
   <font size="2">
    715
   </font>
   abdidit et fulva moribundum stravit harena.
      vecta levi curru medias Cytherea per auras
      Cypron olorinis nondum pervenerat alis:
      agnovit longe gemitum morientis et albas
      flexit aves illuc, utque aethere vidit ab alto
   <font size="2">
    720
   </font>
   exanimem inque suo iactantem sanguine corpus,
      desiluit pariterque sinum pariterque capillos
      rupit et indignis percussit pectora palmis
      questaque cum fatis "at non tamen omnia vestri
      iuris erunt" dixit. "luctus monimenta manebunt
   <font size="2">
    725
   </font>
   semper, Adoni, mei, repetitaque mortis imago
      annua plangoris peraget simulamina nostri;
      at cruor in florem mutabitur. an tibi quondam
      femineos artus in olentes vertere mentas,
      Persephone, licuit: nobis Cinyreius heros
   <font size="2">
    730
   </font>
   invidiae mutatus erit?" sic fata cruorem
      nectare odorato sparsit, qui tinctus ab illo
      intumuit sic, ut fulvo perlucida caeno
      surgere bulla solet, nec plena longior hora
      facta mora est, cum flos de sanguine concolor ortus,
   <font size="2">
    735
   </font>
   qualem, quae lento celant sub cortice granum,
      punica ferre solent; brevis est tamen usus in illo;
      namque male haerentem et nimia levitate caducum
      excutiunt idem, qui praestant nomina, venti.'
  </p>
 </body>
</div>