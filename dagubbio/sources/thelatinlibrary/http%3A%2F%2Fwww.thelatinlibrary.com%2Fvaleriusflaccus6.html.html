<div>
 Valerius Flaccus: Liber VI
 <body>
  <p class="pagehead">
   VALERI FLACCI ARGONAVTICA LIBER VI
  </p>
  <p class="border">
  </p>
  <p>
   At vigil isdem ardet furiis Gradivus et acri
      corde tumet nec quas acies, quae castra sequatur
      invenit. ire placet tandem[que] praesensque tueri,
      sternere si Minyas magnoque rependere luctu
      regis pacta queat Graiamque absumere pubem.
   <span>
    5
   </span>
   impulit hinc currus monstrum inrevocabile belli
      concutiens Scythiaeque super tentoria sistit.
      protinus e castris fugit sopor: excita tela,
      turbati coiere duces. hos insuper ingens
      fama movet, rate quae sacra vulgabat Achivos
   <span>
    10
   </span>
   advenisse sui repe&lt;te&gt;nte&lt;s&gt; vellera Phrixi,
      quos malus hospitio iunctaque ad foedera dextra
      luserit Aeetes atque in sua traxerit arma.
            Ergo consiliis dum nox vacat alta movendis
      legatos placet ire duces mandataque Perses
   <span>
    15
   </span>
   edocet, adfari Minyas fraudemque tyranni
      ut moneant. quinam hinc animos averterit error?
      se primum Haemoniis hortatum ea vellera terris
      reddere et exuvias pecudis dimittere sacrae:
      hinc odium et tanti venisse exordia belli.
   <span>
    20
   </span>
   quin potius dextramque suam suaque arma sequantur
      aut remeent (neque enim Aeetae promissa fidemque
      esse loco). abstineant alienae sanguine pugnae.
      non illos ideo tanti venisse labores
      per maris. ignotis quid opus concurrere nec quos
   <span>
    25
   </span>
   oderis? haec medio Perses dum tempore mandat,
      aureus effulsit campis rubor armaque et acres
      sponte sua strepuere tubae. Mars saevus ab altis
      'hostis io,' conclamat equis 'agite ite [ite], propinquat!'
      ac simul hinc Colchos, hinc fundit in aequora Persen.
   <span>
    30
   </span>
   [tum gens quaeque suis commisit proelia telis
      voxque dei pariter pugnas audita per omnes.]
            Hinc age Rhipaeo quos videris orbe furores,
      Musa, mone, quanto Scythiam molimine Perses
      concierit, quis fretus equis per bella virisque.
   <span>
    35
   </span>
   verum ego nec numero memorem nec nomine cunctos
      mille vel ora movens. neque enim plaga gentibus ulla
      ditior: aeterno quamquam Maeotia pubes
      Marte cadat, pingui numquam tamen ubere defit
      quod geminas Arctos magnumque quod impleat Anguem
   <span>
    40
   </span>
   ergo duces solasque, deae, mihi promite gentes.
            Miserat ardentes mox ipsa secutus Alanos
      Heniochosque truces iam pridem infensus Anausis,
      pacta quod Albano coniunx Medea tyranno,
      nescius heu quanti thalamos ascendere monstri
   <span>
    45
   </span>
   arserit atque urbes maneat qui terror Achaeas,
      gratior ipse deis orbaque beatior aula.
      proxima Bisaltae legio ductorque Colaxes,
      sanguis et ipse deum, Scythicis quem Iuppiter oris
      progenuit viridem Myracen Tibisenaque iuxta
   <span>
    50
   </span>
   ostia, semifero--dignum si credere--captus
      corpore, nec nymphae geminos exhorruit angues.
      cuncta phalanx insigne Iovis caelataque gestat
      tegmina dispersos trifidis ardoribus ignes;
      nec primus radios, miles Romane, corusci
   <span>
    55
   </span>
   fulminis et rutilas scutis diffuderis alas.
      insuper auratos collo gerit ipse dracones,
      matris Horae specimen, linguisque adversus utrimque
      congruit et tereti serpens dat vulnere gemmae.
      tertius unanimis veniens cum milibus Auchus
   <span>
    60
   </span>
   Cimmerias ostentat opes, cui candidus olim
      crinis inest, natale decus; dat longior aetas
      iam speciem; triplici percurrens tempora nodo
      demittit sacro geminas a vertice vittas.
      Datin Achaemeniae gravior de vulnere pugnae
   <span>
    65
   </span>
   misit in arma Daraps, acies quem Martia circum
      Gangaridum potaque Gerus quos efferat unda
      quique lacum cinxere Bycen. non defuit Anxur,
      non Radalo cum fratre Sydon, Acesinaque laevo
      omine fatidicae ~Phrixus~ movet agmina cervae.
   <span>
    70
   </span>
   ipsa comes saetis fulgens et cornibus aureis
      ante aciem celsi vehitur gestamine conti
      maesta nec in saevae lucos reditura Dianae.
      movit et Hylaea supplex cum gente Syenen
      impia germani praetentans vulnera Perses.
   <span>
    75
   </span>
   densior haud usquam nec celsior extulit ullas
      silva trabes fessaeque prius rediere sagittae
      &lt;. . . . . . . . . . . . . . . . . . . . . .&gt;
      quin et ab Hyrcanis Titanius expulit antris
      Ciris in arma viros plaustrisque ad proelia cunctas
   <span>
    80
   </span>
   Coelaletae traxere manus. ibi sutilis illis
      est domus et crudo residens sub vellere coniunx
      et puer e primo torquens temone cateias.
      linquitur abruptus pelago Tyra, linquitur et mons
      Ambenus et gelidis pollens Ophiusa venenis
   <span>
    85
   </span>
   degeneresque ruunt Sindi glomerantque paterno
      crimine nunc etiam metuentes verbera turmas.
      hos super aeratam Phalces agit aequore nubem
      cum fremitu densique levant vexilla Coralli,
      barbaricae quis signa rotae ferrataque dorso
   <span>
    90
   </span>
   forma suum truncaeque, Iovis simulacra, columnae.
      proelia nec rauco curant incendere cornu
      indigenas sed rite duces et prisca suorum
      facta canunt veterumque, viris hortamina, laudes.
      ast ubi Sidonicas inter pedes aequat habenas
   <span>
    95
   </span>
   illinc iuratos in se trahit Aea Batarnas,
      quos duce Teutagono crudi mora corticis armat
      aequaque nec ferro brevior nec rumpia ligno.
      nec procul albentes gemina ferit aclyde parmas
      hiberni qui terga Novae gelidumque securi
   <span>
    100
   </span>
   eruit et tota non audit Alazona ripa.
      &lt;. . . . . . . . . . . . . . . . . . .&gt;
   <span>
    101a
   </span>
   quosque Taras niveumque ferax Euarchus olorum.
      te quoque venturis, ingens Ariasmene, saeclis
      tradiderim, molem belli lateque ferentem
      undique falcatos deserta per aequora currus.
   <span>
    105
   </span>
   insequitur Drangea phalanx claustrisque profusi
      Caspiadae, quis turba canum non segnius acres
      exsilit ad lituos pugnasque capessit eriles.
      inde etiam par mortis honos tumulisque recepti
      inter avos positusque virum. nam pectora ferro
   <span>
    110
   </span>
   terribilesque innexa iubas ruit agmine nigro
      latratu&lt;que&gt; cohors quanto sonat horrida Ditis
      ianua vel superas Hecates comitatus in auras.
      ducit ab Hyrcanis vates sacer agmina lucis
      Vanus, eum Scythiae iam tertia viderat aetas
   <span>
    115
   </span>
   magnanimos Minyas Argoaque vela canentem.
      illius et dites monitis spondentibus Indi
      et centumgeminae Lagea novalia Thebes
      totaque Rhipaeo Panchaia rapta triumpho.
      discolor hastatas effudit Hiberia turmas,
   <span>
    120
   </span>
   quas Otaces, quas Latris agunt, et raptor amorum
      Neurus et expertes canentis Iazyges aevi.
      namque ubi iam vires gelidae notusque refutat
      arcus et inceptus iam lancea temnit eriles
      magnanimis mos ductus avis haud segnia mortis
   <span>
    125
   </span>
   iura pati, dextra sed carae occumbere prolis
      ense dato, rumpuntque moras natusque parensque,
      ambo animis, ambo miri tam fortibus actis.
      hic et odorato spirantes crine ~Mycael~
      Cessaeaeque manus et qui tua iugera nondum
   <span>
    130
   </span>
   eruis, ignotis insons Arimaspe metallis,
      doctus et Auchates patulo vaga vincula gyro
      spargere et extremas laqueis adducere turmas.
      non ego sanguineis gestantem tympana bellis
      Thyrsaget&lt;en&gt; cinctumque vagis post terga silebo
   <span>
    135
   </span>
   pellibus et nexas viridantem floribus hastas.
      fama ducem Iovis et Cadmi de sanguine Bacchum
      hac quoque turiferos, felicia regna, Sabaeos,
      hac Arabas fudisse manu, mox rumperet Hebri
      cum vada Thyrsagetas gelida liquisse sub Arcto.
   <span>
    140
   </span>
   illis omnis adhuc veterum tenor et sacer aeris
      pulsus et eoae memoratrix tibia pugnae.
      iungit opes Emeda suas, sua signa secuti
      Exomatae Torynique et flavi crine Satarchae.
      mellis honor Torynis, ditant sua mulctra Satarchen,
   <span>
    145
   </span>
   Exomatas venatus alit nec clarior ullis
      Arctos equis. abeunt Hypanin fragilemque per undam
      tigridis aut saevae profugi cum prole leaenae
      maestaque suspectae mater stupet aggere ripae.
      impulit et dubios Phrixei velleris ardor
   <span>
    150
   </span>
   Centoras et diros magico terrore Choatras.
      omnibus in superos saevus honor, omnibus artes
      monstrificae, nunc vere novo compescere frondes,
      nunc subitam trepidis Maeotin solvere plaustris.
      maximus hos inter Stygia venit arte Coastes.
   <span>
    155
   </span>
   sollicitat nec Martis amor, sed fama Cytaeae
      virginis et paribus spirans Medea venenis.
      gaudet Averna palus, gaudet iam nocte quieta
      portitor et tuto veniens Latonia caelo.
      ibant et geminis aequantes cornibus alas
   <span>
    160
   </span>
   Balloniti comitumque celer mutator equorum
      Moesus et ingentis frenator Sarmata conti.
      nec tot ab extremo fluctus agit aequore nec sic
      fratribus adversa Boreas respondet ab unda
      aut is apud fluvios volucrum canor, aethera quantus
   <span>
    165
   </span>
   tunc lituum concentus adit lymphataque miscet
      milia, quot foliis, quot floribus incipit annus.
      ipse rotis gemit ictus ager tremibundaque pulsu
      nutat humus, quatit ut saevo cum fulmine Phlegram
      Iuppiter atque imis Typhoea verberat arvis.
   <span>
    170
   </span>
   Prima tenent illinc patriis Absyrtus in armis
      et gener ingentesque inter sua milia reges.
      at circa Aesoniden Danaum manus ipsaque Pallas
      aegide terrifica, quam nec dea lassat habendo
      nec pater horrentem colubris vultuque tremendam
   <span>
    175
   </span>
   Gorgoneo. nec semineces ostendere crines
      tempus adhuc primasque sinit concurrere pugnas.
      impulit hos contra Mavors pater et mala leti
      Gaudia Tisiphoneque caput per nubila tollens
      ad sonitum litui mediaque altissima pugna
   <span>
    180
   </span>
   necdum clara quibus sese Fuga mentibus addat.
            Illi ubi consertis iunxere frementia telis
      agmina virque virum galeis adflavit adactis
      continuo hinc obitus perfractaque caedibus arma
      corporaque, alternus cruor alternaeque ruinae.
   <span>
    185
   </span>
   volvit ager galeas et thorax erigit imbres
      sanguineos. hinc barbarici glomerantur ovatus,
      hinc gemitus mixtaeque virum cum pulvere vitae.
            Caspius Aeaeum correpto crine Monesen
      abstulit; hinc pariter Colchi Graique sequuntur
   <span>
    190
   </span>
   missilibus; rapit ille necem praedamque relinquit
      nec sociis iam cura viri. Dipsanta Caresus
      Strymonaque obscura spargentem vulnera funda
      deicit. Albani cadit ipse Chremedoni[di]s hasta
      iamque latet currusque super turmaeque feruntur.
   <span>
    195
   </span>
   processere Melas et Idasmenus. incipit hasta
      ante Melas, levis ast abies elusit utrumque.
      ensibus inde ruunt. prior occupat aere citato
      cassidis ima Melas, infracta est vulnere cervix.
      mixta perit virtus: nescit cui debeat Ocheus
   <span>
    200
   </span>
   aut cui fata Tyres. dum sibila respicit Iron
      cuspidis Argivae, Pyliam latere accipit hastam.
            Viderat Hyrcanos paribus discurrere fratres
      Castor equis, pater armento quos dives ab omni
      nutrierat fatisque viam monstra&lt;ra&gt;t iniquis.
   <span>
    205
   </span>
   tum magis atque magis peditem candore notato
      Tyndariden incendit amor. simul obvius hastam
      pectus in adversum ~gleacit~ alipedemque
      insilit excusso victor duce. risit ab alta
      nube pater prensisque equitem cognovit habenis.
   <span>
    210
   </span>
   at pariter luctuque furens visuque Medores
      Tyndariden petit et superos sic voce precatur:
      'hunc age vel caeso comitem me reddite fratri!
      primus at hic nostra sonipes cadat impius hasta
      credita qui misero non rettulit arma parenti
   <span>
    215
   </span>
   meque venit contra captivaque terga ministrat.'
      dixerat, Actaei sed eum prior hasta Phaleri
      deicit; ad socias sonipes citus effugit alas.
            Quis tibi fatales umquam metuisset Amyclas
      Oebaliamque manum, tot, Rhyndace, montibus inter
   <span>
    220
   </span>
   diviso totidemque fretis? cadit impiger una
      inguine transfosso clari Taulantis alumnus
      semidea genetrice Tages, cui plurima silvis
      pervigilat materna soror cultusque laborat.
      tenuia non illum candentis carbasa lini,
   <span>
    225
   </span>
   non auro depicta chlamys, non flava galeri
      caesaries pictoque iuvant subtegmine bracae.
      iamque novus mediae stupefacta per agmina pugnae
      vadit eques densa spargens hastilia dextra
      fulmineumque viris profundens ingerit ensem
   <span>
    230
   </span>
   huc alternus et huc, cum saevior ecce iuventus
      Sarmaticae coiere manus fremitusque virorum
      semiferi. riget his molli lorica catena,
      id quoque tegmen equis; at equi porrecta per armos
      et caput ingentem campis hostilibus umbram
   <span>
    235
   </span>
   fert abies obnixa genu vaditque virum vi,
      vadit equum, docilis relegi docilisque relinqui
      atque iterum medios non altior ire per hostes.
      orbibus hos rapidis mollique per aequora Castor
      anfractu levioris equi deludit anhelos
   <span>
    240
   </span>
   immemoresque mori; sed non isdem artibus aeque
      concurrunt ultroque ruunt in funera Colchi.
      Campesus impacta latus inter et ilia quercu
      tollitur ac mediam moriens descendit in hastam.
      Oebasus infestum summisso poplite Phalcen
   <span>
    245
   </span>
   evasisse ratus laevum per luminis orbem
      transigitur; tenerae tinguuntur vulnere malae.
      contra autem geminis fidens thoracibus ictum
      sustulit et gladio Sibotes ferit ultima teli
      nequiquam. iam cuspis inest nec fragmina curat
   <span>
    250
   </span>
   Ambenus et trunco medium subit Ocrea ligno.
      seminecem Taxes Hypanin vehit atque remissum
      pone trahit fugiens et cursibus exuit hastam
      dumque recollectam rursus locat, inruit ultro
      turbatumque Lacon et adhuc invadit inermem.
   <span>
    255
   </span>
   impulit adverso praeceps equus Onchea conto
      nequiquam totis revocantem viribus armos
      in latus. accedit sonipes, accedit et ipse
      frigidus. arma cadunt, rorat procul ultima cuspis.
      qualem populeae fidentem nexibus umbrae
   <span>
    260
   </span>
   siquis avem summi deducat ab aere rami
      ante manu tacita cui plurima crevit harundo;
      illa dolis viscoque super correpta sequaci
      implorat ramos atque inrita concitat alas.
            Parte alia infestis (nam fors ita iunxit) in armis
   <span>
    265
   </span>
   Styrus adest laetusque virum cognoscit Anausis
      et prior 'en cuius thalamis Aeetia virgo
      dicta manet nostrosque feret qui victor amores.
      non' ait 'invitoque gener mutabere patri.'
      tum simul adversas conlatis cursibus hastas
   <span>
    270
   </span>
   coniciunt, fugit adductis Albanus habenis
      saucius atque datum leto non sperat Anausin
      nec videt. ille autem telo moribundus adacto
      'ad soceros pactaeque sinus en coniugis,' inquit
      'Styre, fugis vulnus referens, quod carmine nullo
   <span>
    275
   </span>
   sustineat nullisque levet Medea venenis.'
      dixerat, extremus cum lumina corripit error
      voxque repressa gelu percussaque vertice tellus.
            Hinc animos acies auget magnoque doloris
      turbine Gesandrum Mavors rapit. ille morantes
   <span>
    280
   </span>
   increpat et stricto sic urget Iazygas ense:
      'nempe omnes cecidere senes, nempe omnis ademptus
      ante pater. quae vos subito tam foeda senectus
      corripuit fregitque animos atque abstulit iras?
      aut mecum mediam, iuvenes, agite ite per urbem
   <span>
    285
   </span>
   Argolicamque manum aut caris occumbite natis.'
      inruit et patrias coeptis ferus advocat umbras:
      'sancte mihi Vorapte pater, tua pectora nato
      suggere nunc animamque parem, si fata peroso
      tarda tibi turpesque moras non segnius ipsi
   <span>
    290
   </span>
   paruimus parvique ea&lt;de&gt;m didicere nepotes.'
      haec ait auditusque Erebo. tunc corripit ensem
      turbidus et furiis ardens quatit arma paternis.
      indigenis sacratus aquis magnique sacerdos
      Phasidis Arctois Aquites errabat in armis
   <span>
    295
   </span>
   (populeus cui frondis honor conspectaque glauco
      tempora nectuntur ramo) te, Cyrne, parentis
      immemorem durae cupiens abducere pugnae.
      iamque omnes impune globos diversaque lustrans
      agmina non usquam videt utque iterum intrat &lt; . . . &gt;
   <span>
    300
   </span>
   vociferans, iterum belli diversa peragrat,
      lancea caeruleas circum strepit incita vittas.
      opprimit admissis ferus hinc Gesander habenis.
      ille manum trepidans atque inrita sacra tetendit
      'te' que 'per hanc, genitor,' inquit 'tibi si manet, oro
   <span>
    305
   </span>
   canitiem, compesce minas et sicubi nato
      parce meo!' dixit. contra sic victor adacto
      ense refert: 'genitor, turpi durare senecta
      quem mihi reris adhuc, ipse hac occumbere dextra
      maluit atque ultro segnes abrumpere metas.
   <span>
    310
   </span>
   et tibi si pietas nati, si dextra fuisset,
      haud medii precibus tereres nunc tempora belli,
      praeda future canum. iuveni sors pulchrior omnis:
      et certasse manu decet et caruisse sepulchro.'
      dixerat. ille deos moriens caelumque precatur,
   <span>
    315
   </span>
   dextera ne misero talis foret obvia nato.
            Te quoque, Canthe, tui non inscia funeris Argo
      flevit ab invita rapientem tela carina.
      iam Scythicos miserande sinus, iam Phasidis amnem
      contigeras nec longa dies, ut capta videres
   <span>
    320
   </span>
   vellera et Euboicis patrios de montibus ignes.
      illum ubi congressu subiit Gesander iniquo
      territat his: 'tu qui faciles hominumque putasti
      has, Argive, domos, alium hic miser aspicis annum
      altricemque nivem festinaque taedia vitae.
   <span>
    325
   </span>
   non nos aut levibus componere bracchia remis
      novimus aut ventos opus exspectare ferentes:
      imus equis qua vel medio riget aequore pontus
      vel tumida fremit Hister aqua. nec moenia nobis
      vestra placent: feror Arctois nunc liber in arvis
   <span>
    330
   </span>
   cuncta tenens; mecum omnis amor iacturaque plaustri
      sola nec hac longum victor potiere rapina.
      ast epulae quodcumque pecus, quaecumque ferarum.
      mitte Asiae, mitte Argolicis mandata colonis,
      ne trepident. numquam has hiemes, haec saxa relinquam,
   <span>
    335
   </span>
   Martis agros, ubi tam saevo duravimus amne
      progeniem natosque rudes, ubi copia leti
      tanta viris. sic in patriis bellare pruinis
      praedarique iuvat talemque hanc accipe dextram!'
      dixit et Edonis nutritum missile ventis
   <span>
    340
   </span>
   concitat. it medium per pectus et horrida nexu
      letifer aera chalybs. trepidus super advolat Idas
      ac simul Oenides pariterque Menoetius et qui
      Bebrycio ~propius~ remeavit ab hospite victor.
      at vero ingentem Telamon procul extulit orbem
   <span>
    345
   </span>
   exanimem te, Canthe, tegens. ceu saeptus in arto
      dat catulos post terga leo, sic comminus astat
      Aeacides gressumque tenet contraque ruentem
      septeno validam circumfert tegmine molem.
      nec minus hinc urget Scythiae manus armaque Canthi
   <span>
    350
   </span>
   quisque sibi et Graio poenam de corpore poscens.
      arduus inde labos medioque in corpore pugna
      conseritur. magno veluti cum turbine sese
      ipsius Aeoliae frangunt in limine venti,
      quem pelagi rabies, quem nubila quemque sequatur
   <span>
    355
   </span>
   ille dies, obnixa virum sic comminus haeret
      pugna nec arrepto pelli de corpore possunt.
      ut bovis exuvias multo qui frangit olivo
      dat famulis, tendunt illi tractuque vicissim
      taurea terga domant, pingui fluit unguine tellus.
   <span>
    360
   </span>
   talis utrimque labos raptataque limite in arto
      membra viri miseranda meant. hi tendere contra,
      hi contra alternaeque virum non cedere dextrae.
      hinc medium Telamon Canthum rapit, hinc tenet ardens
      colla viri et molles galeae Gesander habenas,
   <span>
    365
   </span>
   insonuit quae lapsa solo dextramque fefellit.
      ille iterum in clipei septemplicis improbus orbem
      arietat et Canthum sequitur Canthumque reposcit,
      quem manus a tergo socium rapit atque receptum
      virginis Euryales curru locat. advolat ipsa
   <span>
    370
   </span>
   ac simul Haemonidae Gesandrumque omnis in unum
      it manus. ille novas acies et virginis arma
      ut videt 'has etiam contra bellabimus?' inquit
      'heu pudor!' inde Lycen ferit ad confine papillae,
      inde Thoen, qua pelta vacat iamque ibat in Harpen
   <span>
    375
   </span>
   vixdum prima levi ducentem cornua nervo
      et labentis equi tendentem frena Menippen,
      cum regina gravem nodis auroque securem
      congeminans partem capitis galeaeque ferinae
      dissipat. hic pariter telorum immanis in unum
   <span>
    380
   </span>
   it globus. ille diu coniectis sufficit hastis--
      quin [etiam] gravior nutuque carens exterruit Idan--,
      tunc ruit ut montis latus aut ut machina muri,
      quae scopulis trabibusque diu confectaque flammis
      procubuit tandem atque ingentem propulit urbem.
   <span>
    385
   </span>
   Ecce locum tempusque ratus iamque et sua posci
      proelia falcatos infert Ariasmenus axes
      saevaque diffundit socium iuga protinus omnes
      Graiugenas, omnes rapturus acumine Colchos.
      qualiter exosus Pyrrhae genus aequora rursus
   <span>
    390
   </span>
   Iuppiter atque omnes fluvium si fundat habenas,
      ardua Parnasi lateant iuga, cesserit Othrys
      piniger et mersis decrescant rupibus Alpes:
      diluvio tali paribusque Ariasmenus urget
      excidiis nullo rapiens discrimine currus.
   <span>
    395
   </span>
   aegida tum primum virgo spiramque Medusae
      ter centum saevis squalentem sustulit hydris,
      quam soli vidistis, equi. pavor occupat ingens
      excussis in terga viris diramque retorquent
      in socios non sponte luem. tunc ensibus uncis
   <span>
    400
   </span>
   implicat et trepidos lacerat discordia currus.
      Romanas veluti saevissima cum legiones
      Tisiphone regesque movet, quorum agmina pilis,
      quorum aquilis utrimque micant eademque parentes
      rura colunt, idem lectos ex omnibus agris
   <span>
    405
   </span>
   miserat infelix non haec ad proelia Thybris:
      sic modo concordes externaque fata petentes
      Palladii rapuere metus, sic in sua versi
      funera concurrunt dominis revocantibus axes.
      non tam foeda virum Laurentibus agmina terris
   <span>
    410
   </span>
   eiecere Noti, Libyco nec talis imago
      litore cum fractas involvunt aequora puppes.
      hinc biiuges, illinc artus tenduntur eriles
      quos radii, quos frena secant trahiturque trahitque
      currus caede madens atroque in pulvere regum
   <span>
    415
   </span>
   viscera nunc aliis, aliis nunc curribus haerent.
      haud usquam Colchorum animi ~neque in peste revinctos~
      tela, sed implicitos miseraque in peste revinctos
      confodiunt ac forma necis non altera surgit
      quam cervos ubi non Umbro venator edaci,
   <span>
    420
   </span>
   non penna petit, haerentes sed cornibus altis
      invenit et caeca constrictos occupat ira.
      ipse recollectis audax Ariasmenus armis
      desilit. illum acies curvae secat undique falcis
      partiturque rotis atque inde furentia raptus
   <span>
    425
   </span>
   in iuga Circaeos tetigit non amplius agros.
            Talia certatim Minyae sparsique Cytaei
      funera miscebant campis Scythiamque premebant.
      cum Iuno Aesonidae non hanc ad vellera cernens
      esse viam nec sic reditus regina parandos
   <span>
    430
   </span>
   extremam molitur opem, funesta priusquam
      consilia ac saevas aperit rex perfidus iras.
      increpat et seris Vulcanum maesta querellis,
      cuius flammiferos videt inter regia tauros
      pascua Tartaream proflantes pectore noctem.
   <span>
    435
   </span>
   haec etenim Minyas ne iungere Marte peracto
      monstra satis iubeat Cadmei dentibus hydri
      ante diem, timet et varias circumspicit artes.
      sola animo Medea subit, mens omnis in una
      virgine, nocturnis qua nulla potentior aris.
   <span>
    440
   </span>
   illius adflatus sparsosque per avia sucos
      sidera fixa pavent et avi stupet orbita Solis.
      mutat agros fluviumque vias, ~suus~ alligat ignis
      ~cuncta sopor~ recolit fessos aetate parentes
      datque alias sine lege colus. hanc maxima Circe
   <span>
    445
   </span>
   terrificis mirata modis, hanc advena Phrixus
      quamvis Atracio lunam spumare veneno
      sciret et Haemoniis agitari cantibus umbras.
      ergo opibus magicis et virginitate tremendam
      Iuno duci sociam coniungere quaerit Achivo.
   <span>
    450
   </span>
   non aliam tauris videt et nascentibus armis
      quippe parem nec quae medio stet in agmine flammae,
      nullum mente nefas, nullos horrescere visus:
      quid si caecus amor saevusque accesserit ignis?
      hinc Veneris thalamos semperque recentia sertis
   <span>
    455
   </span>
   tecta petit. visa iamdudum prosilit altis
      diva toris volucrumque exercitus omnis Amorum.
      ac prior hanc placidis supplex Saturnia dictis
      adgreditur veros metuens aperire timores.
      'in manibus spes nostra tuis omnisque potestas
   <span>
    460
   </span>
   nunc.' ait 'hoc etiam magis adnue vera fatenti.
      durus ut Argolicis Tirynthius exsulat oris
      mens mihi non eadem Iovis atque adversa voluntas,
      nullus honor thalamis flammaeve in nocte priores.
      da, precor, artificis blanda adspiramina formae
   <span>
    465
   </span>
   ornatusque tuos terra caeloque potentes!'
      sensit diva dolos iam pridem sponte requirens
      Colchida et invisi genus omne exscindere Phoebi.
      tum vero optatis potitur nec passa precari
      ulterius dedit acre decus fecundaque monstris
   <span>
    470
   </span>
   cingula, non pietas quibus aut custodia famae,
      non pudor, at contra levis et festina cupido
      adfatusque mali dulcisque labantibus error
      et metus et demens alieni cura pericli.
      'omne' ait 'imperium natorumque arma meorum
   <span>
    475
   </span>
   cuncta dedi. quascumque libet nunc concute mentes.'
            Cingitur arcanis Saturnia laeta venenis
      atque hinc virgineae venit ad penetralia sedis
      Chalciopen imitata sono formaque sororem.
      fulsit ab invita numen procul et pavor artus
   <span>
    480
   </span>
   protinus atque ingens Aeetida perculit horror.
      'ergo nec ignotis Minyas huc fluctibus' inquit
      'advenisse, soror, nec nostro sola parenti
      scis socias iunxisse manus? at cetera muros
      turba tenet fruiturque virum caelestibus armis.
   <span>
    485
   </span>
   tu thalamis ignava sedes, tu sola paterna
      fixa domo, tales quando tibi cernere reges?'
      illa nihil contra. nec enim dea passa manumque
      implicat et rapidis mirantem passibus aufert.
      ducitur infelix ad moenia summa futuri
   <span>
    490
   </span>
   nescia virgo mali et falsae commissa sorori,
      lilia per vernos lucent velut alba colores
      praecipue, quis vita brevis totusque parumper
      floret honor, fuscis et iam Notus imminet alis.
      hanc residens altis Hecate Perseia lucis
   <span>
    495
   </span>
   flebat et has imo referebat pectore voces:
      'deseris heu nostrum nemus aequalesque catervas,
      a misera, ut Graias haud sponte vageris ad urbes.
      non invisa tamen neque te, mea cura, relinquam.
      magna fugae monumenta dabis, spernere nec usquam
   <span>
    500
   </span>
   mendaci captiva viro meque ille magistram
      sentiet et raptu famulae doluisse pudendo.'
      dixerat. ast illae murorum extrema capessunt
      defixaeque virum lituumque fragoribus horrent,
      quales instanti nimborum frigore maestae
   <span>
    505
   </span>
   succedunt ramis haerent&lt;que&gt; pavore volucres.
            Iamque Getae iamque omnis Hiber Drangeaque densa
      strage cadit legio et latis prosternitur arvis.
      semineces duplicesque inter sua tela suosque
      inter equos saevam misero luctamine versant
   <span>
    510
   </span>
   congeriem et longis campos singultibus implent.
      victores patrium contra paeana Geloni
      congeminant, eadem redeunt mox gaudia victis
      qua deus et melior belli respexit imago.
            Quis tales obitus dederit, quis talia facta
   <span>
    515
   </span>
   dic age tuque feri reminiscere, Musa, furoris.
      Absyrtus clipei radiis curruque coruscus
      Solis avi (cuius vibrantem comminus hastam
      cernere nec galeam gentes potuere minantem,
      sed trepidae redeunt et verso vulnera tergo
   <span>
    520
   </span>
   accipiunt magnisque fugam clamoribus augent)
      proterit impulsu gravis agmina corporaque atris
      sternit equis gemitusque premit spirantis acervi.
      nec levior comitatur Aron, horrentia cuius
      discolor arma super squalentesque aere lacertos
   <span>
    525
   </span>
   barbarica chlamys ardet acu tremefactaque vento
      implet equum, qualis roseis it Lucifer alis,
      quem Venus inlustri gaudet producere caelo.
      at non inde procul Rambelus et acer Otaxes
      dispulerant Colchos pariterque inglorius Armis,
   <span>
    530
   </span>
   fraude nova stabula et furtis adsuetus inultis
      depopulare greges frontem cum cornibus auxit
      hispidus inque dei latuit terrore Lycaei;
      hac tunc attonitos facie defixerat hostes.
      quem simul ac nota formidine bella moventem
   <span>
    535
   </span>
   vidit Aron, 'pavidos te' inquit 'nunc rere magistros
      et stolidum petiisse pecus? non pascua nec bos
      hic tibi: nocturni mitte haec simulamina Panis
      neve deum mihi finge. deus quoque consere dextram.'
      sic ait intentaque adiutum missile planta
   <span>
    540
   </span>
   derigit et lapsis patuerunt vulnera villis.
      nec minus Aeolii proles Aeetia Phrixi
      fertur et ipsa furens ac se modo laeta Cytaeis
      agminibus, modo cognatis ostentat Achivis.
      atque hos in medio duri discrimine belli
   <span>
    545
   </span>
   laudibus inque ipsis gaudens ubi vidit Iason
      'macte' ait 'o nostrum genus et iam certa propago
      Aeoliae nec opina domus. sat magna laborum
      dona fero, satis hoc visu quaecumque rependo.'
      dixit et in Sueten magnique in fata Ceramni
   <span>
    550
   </span>
   emicuit clipeumque rotans hunc poplite caeso
      deicit, illum aperit lato per pectus hiatu.
      Argus utrumque ab equis ingenti porrigit arvo
      et Zacorum et Phalcen, peditem pedes haurit Amastrin.
      sanguinis ille globos effusaque viscera gestat
   <span>
    555
   </span>
   barbarus et cassa &lt;st&gt;ridens sublabitur ira.
      dat Calais Barisanta neci semperque propinquas
      Riphea venali comitantem sanguine pugnas.
      centum lecta boum bellator corpora, centum
      pactus equos; his ille animam lucemque rependit
   <span>
    560
   </span>
   credulus; at tandem dulces iam cassus in auras
      respicit ac nulla caelum reparabile gaza.
      labitur intortos per tempora caerula crines
      tunc quoque materna velatus harundine Peucon.
      at genetrix imis pariter Maeotis ab antris
   <span>
    565
   </span>
   implevit plangore lacus natumque vocavit
      iam non per ripas, iam non per curva volantem
      stagna nec in medio truncantem marmore cervos.
      Eurytus Exomatas agit aequore. Nestoris hastae
      immoritur primaevus Helix nec reddita caro
   <span>
    570
   </span>
   nutrimenta patri, brevibus ereptus in annis.
      at Latagum Zetemque Daraps, illum exigit hasta,
      hic fugit, ingentem subiti cum sanguinis undam
      vidit et extremo lucentia pectora ferro.
            Ecce autem muris residens Medea paternis
   <span>
    575
   </span>
   singula dum magni lustrat certamina belli
      atque hos ipsa procul densa in caligine reges
      agnoscit quaeritque alios Iunone magistra,
      conspicit Aesonium longe caput ac simul acres
      huc oculos sensusque refert animumque faventem,
   <span>
    580
   </span>
   nunc quo se raperet, nunc quo diversus abiret
      ante videns, quotque unus equos, quot funderet arma
      errantesque viros quam densis sisteret hastis.
      quaque iterum tacito sparsit vaga lumina vultu
      aut fratris quaerens aut pacti coniugis arma,
   <span>
    585
   </span>
   saevus ibi miserae solusque occurrit Iason.
      tunc his germanam adgreditur ceu nescia dictis:
      'quis precor hic toto iamdudum fervere campo
      quem tueor quemque ipsa vides? nam te quoque tali
      attonitam virtute reor.' contra aspera Iuno
   <span>
    590
   </span>
   reddit agens stimulis ac diris fraudibus urget.
      'ipsum' ait 'Aesoniden cernis, soror, aequore tanto
      debita cognati repetit qui vellera Phrixi
      nec nunc laude prior generis nec sanguine quisquam.
      aspicis ut Minyas inter proceresque Cytaeos
   <span>
    595
   </span>
   emicet effulgens quantisque insultet acervis?
      et iam vela dabit, iam litora nostra relinquet
      Thessaliae felicis opes dilectaque Phrixo
      rura petens. eat atque utinam superetque labores!'
      tantum effata magis campis intendere suadet
   <span>
    600
   </span>
   dum datur ardentesque viri percurrere pugnas,
      ac simul hanc dictis, illum dea Marte secundo
      impulit atque novas egit sub pectora vires.
      ora sub excelso iamdudum vertice coni
      saeva micant cursuque ardescit nec tibi, Perse,
   <span>
    605
   </span>
   nec tibi, virgo, iubae laetabile sidus Achivae,
      acer ut autumni canis iratoque vocati
      ab Iove fatales ad regna iniusta cometae.
      nec sua Crethiden latuit dea vimque recentem
      sentit agi membris ac se super agmina tollit,
   <span>
    610
   </span>
   quantus ubi ipse gelu magnoque incanuit imbre
      Caucasus et summas abiit hibernus in Arctos.
      tunc vero, stabulis qualis leo saevit opimis
      luxurians spargitque famem mutatque cruores,
      sic neque parte ferox nec caede moratur in una
   <span>
    615
   </span>
   turbidus inque omnes pariter furit ac modo saevo
      ense, modo infesta rarescunt cuspide pugnae.
      tunc et terrificis undantem crinibus Hebrum
      et Geticum Priona ferit, caput eripit Auchi
      ~bracchiaque~ et vastis volvendum mittit harenis.
   <span>
    620
   </span>
   At genitus Iove complerat sua fata Colaxes
      iamque pater maesto contristat sidera vultu
      talibus aegra movens nequiquam pectora curis:
      'ei mihi, si durae natum subducere sorti
      moliar atque meis ausim confidere regnis,
   <span>
    625
   </span>
   frater adhuc Amyci maeret nece cunctaque divum
      turba fremunt quorum nati cecidere cadentque.
      quin habeat sua quemque dies cunctisque negabo
      quae mihi.' supremos misero sic fatus honores
      congerit atque animis moriturum ingentibus implet.
   <span>
    630
   </span>
   ille volat campis immensaque funera miscet
      per cuneos, velut hiberno proruptus ab arcu
      imber agens scopulos nemorumque operumque ruinas,
      donec ab ingenti bacchatus vertice montis
      frangitur inque novum paulatim deficit amnem.
   <span>
    635
   </span>
   talis in extremo proles Iovis emicat aevo
      et nunc magnanimos Hypetaona Gessithoumque
      nunc Arinen Olbumque rotat. iam saucius Aprem
      et desertus equo Thydrum pedes excipit hasta
      Phasiaden, pecoris custos de more paterni
   <span>
    640
   </span>
   Caucasus ad primas genuit quem Phasidis undas.
      hinc puero cognomen erat famulumque ferebant
      Phasidis intonso nequiquam crine parentes.
      iamque aliis instabat atrox cum diva supremas
      rumpit iniqua colus victorque advenit Iason.
   <span>
    645
   </span>
   excipit hunc saeva sic fatus voce Colaxes:
      'vos Scythiae saturare canes Scythiaeque volucres
      huc miseri venis&lt;tis&gt;?' ait saxumque prehensum,
      illius et dextrae gestamen et illius aevi,
      concussa molitur humo, quod regia Iuno
   <span>
    650
   </span>
   flexit ad ignotum caput infletumque Monesi.
      praeceps ille ruit. nato non depulit ictus
      Iuppiter, Aesoniae vulnus fatale sed hastae
      per clipeum, per pectus abit lapsoque cruentus
      advolat Aesonides mortemque cadentis acerbat.
   <span>
    655
   </span>
   spargitur hinc miserisque venit iam notus Alanis.
            At regina virum (neque enim deus amovet ignem)
      persequitur lustrans oculisque ardentibus haeret.
      et iam laeta minus praesentis imagine pugnae
      castigatque metus et quas alit inscia curas
   <span>
    660
   </span>
   respiciens an vera soror nec credere falsos
      audet atrox vultus eademque in gaudia rursus
      labitur et saevae trahitur dulcedine flammae.
      ac velut ante comas ac summa cacumina silvae
      lenibus adludit flabris levis Auster, at illum
   <span>
    665
   </span>
   protinus immanem miserae &lt;sensere&gt; carinae,
      talis ad extremos agitur Medea furores.
      interdum blandae derepta monilia divae
      contrectat miseroque aptat flagrantia collo,
      quaque dedit teneros aurum furiale per artus,
   <span>
    670
   </span>
   deficit; ac sua virgo deae gestamina reddit
      non gemmis, non illa levi turbata metallo,
      sed facibus, sed mole dei, quem pectore toto
      iam tenet. extremus roseo pudor errat in ore.
      ac prior his: 'credisne patrem promissa daturum,
   <span>
    675
   </span>
   o soror, Argolicus cui dis melioribus hospes
      contigit? aut belli quantum iam restat acerbi?
      heu quibus ignota sese pro gente periclis
      obicit!' haec fantem medio in sermone reliquit
      incepti iam Iuno potens securaque fraudis.
   <span>
    680
   </span>
   imminet e celsis audentius improba muris
      virgo nec ablatam sequitur quaeritve sororem.
      at quotiens vis dura ducum densique repente
      Aesoniden pressere viri cumque omnis in unum
      imber iit, totiens saxis pulsatur et hastis.
   <span>
    685
   </span>
   primaque ad infesti Lexanoris horruit arcus,
      alta sed Aesonium supra caput exit harundo
      teque, Caice, petit. coniunx miseranda Caico
      linquitur et primo domus imperfecta cubili.
            Regius Eois Myraces interpres ab oris
   <span>
    690
   </span>
   venerat ut Colchos procul atque Aeetia Parthis
      foedera donato non inrita iungeret auro.
      tum iuvenem terris Parcae tenuere Cytaeis
      ac subiti Mavortis amor: simul armiger ibat
      semivir impubemque gerens sterilemque iuventam.
   <span>
    695
   </span>
   ipse ~pharetratis~ residens ad frena tapetis
      nunc levis infesto procurrit in agmina curru,
      nunc fuga conversas spargit mentita sagittas.
      at viridem gemmis et eoae stamine silvae
      subligat extrema patrium cervice tiaran
   <span>
    700
   </span>
   insignis manicis, insignis acinace dextro;
      improba barbaricae procurrunt tegmina plantae.
      nec latuere diu saevum spolia illa Syenen
      perque levem et multo maculatam murice tigrin
      concita cuspis abit. subitos ex ore cruores
   <span>
    705
   </span>
   saucia tigris hiat vitamque effundit erilem.
      ipse puer fracto pronum caput implicat arcu.
      sanguine tunc atro chlamys ignea, sanguine vultus
      et gravidae maduere comae, quas flore Sabaeo
      nutrierat liquidoque parens signaverat auro.
   <span>
    710
   </span>
   qualem siquis aquis et fertilis ubere terrae
      educat ac ventis oleam felicibus implet
      nec labor adsiduus nec spes sua fallit alentem
      iamque videt primam tenero de vertice frondem,
      cum subito immissis praeceps Aquilonia nimbis
   <span>
    715
   </span>
   venit hiems nigraque evulsam tendit harena:
      haud secus ante urbem Myraces atque ipsius ante
      virginis ora cadit. sed non magis illa movetur
      unius aegra metu quam te, Meleagre, furentem,
      quam Talaum videt aut pugnas miratur Acasti.
   <span>
    720
   </span>
   at satis hos ipsae gentes campique videbant
      tempestate pari versis incumbere turmis.
      ante oculos fuga foeda ducum largusque cadentum
      it cruor et currus dominis ingentibus orbi.
            Non tulit hos Perses gemitus clademque suorum
   <span>
    725
   </span>
   tergaque versa tuens his caelum questibus implet:
      'quid me iam patriis eiectum sedibus istas
      ut struerem pugnas Scythiamque in bella moverem
      vos superi, vos augurio lusistis inani?
      quid fratris meritas tum, Iuppiter, omina poenas
   <span>
    730
   </span>
   promisere mihi? nobis Argoa parabas
      scilicet auxilia et tantas coniungere vires.
      saeva quidem lucis miseris mora, dent tamen oro
      unum illum mihi fata diem, qui fallat Achivos
      sic meritos quoque hunc videam virtute superbum
   <span>
    735
   </span>
   Aesoniden tantos flentem sine honore labores!'
      dixerat haec pectusque suis everberat armis
      et galeam fletu, galeam singultibus implet.
      ibat et in medii praeceps incendia belli,
      ni prior adversis Pallas vidisset ab armis
   <span>
    740
   </span>
   et secum: 'ruit ecce ferox in funera Perses,
      quem genitor Colchis solioque imponere fratris
      iam statuit. nostra vereor ne fraude peremptum
      increpet et culpam hanc magno terrore rependat.'
      haec dicens atro nebulam diffundit amictu
   <span>
    745
   </span>
   striden&lt;te&gt;sque viri circum caput amovet hastas.
      ille super socias clementi turbine gentes
      erigitur paulum&lt;que&gt; levi raptatus in aethra
      iam tandem extremas pugnae defertur in oras,
      forte ubi serus Hiber Issedoniaeque phalanges
   <span>
    750
   </span>
   Marte carent solisque iuvant clamoribus agmen.
            Nox simul astriferas profert optabilis umbras
      et cadit extemplo belli fragor aegraque muris
      digreditur longum virgo perpessa timorem.
      ut fera Nyctelii paulum per sacra resistunt,
   <span>
    755
   </span>
   mox rapuere deum iamiam &lt;in&gt; quodcumque paratae
      Thyiades, haud alio remeat Medea tumultu
      atque inter Graiumque acies patriasque phalangas
      semper inexpletis agnoscit Iasona curis
      armaque quique cava superest de casside vultus.
  </p>
  <p class="border">
  </p>
 </body>
</div>