<div>
 Dry Sticks Fagoted, 1858
 <body>
  <center>
   <b>
    <font size="5">
     LATINA QUAEDAM
    </font>
   </b>
  </center>
  <blockquote>
   <a name="poetae%20latini">
   </a>
   <center>
    <b>
     POETAE LATINI POST OVIDIUM
    </b>
   </center>
   <blockquote>
    <blockquote>
     <font size="4">
      Post triste exilium Nasonis quaeque Camoena
            Fugit ab Ausonia, nec redeunte pede.
          Audivere tubam civilia bella sonantem
            Et siluere omnes et posuere lyras.
          Viderunt iuvenem Thebano sanguine foedum,
            Et sine Medea vellus inane rapi.
          Saecula post terquina semel voluere reverti,
            Monstrantes Veneto moenia rupta Remi.
          Nulla de hinc facies quam Gratia novit, imago
            Nulla venustatis, nulla leporis erat.
          Cuncta vetusta situ steterunt cooperta recenti,
            Obducta est scissae barbara palla togae;
          Mimi nil veriti verba invertêre Maronis,
            Urbanae scabiem Tityrus unxit ovis:
          Circumstant miserae turpi pallore puellae;
            Improba quadriviis Lesbia plorat anus.
          Delia quercetis abcedit moesta Pedanis,
            Et vocat, heu frustra, Cynthia casta procum;
          Nec minus infelix est debiliore vocata
            Nocte brevi novies laeta Corinna suo.
          Ereptam antiquis cursores lampada tradunt,
            At quot humi lapsos increpat ultus Amor!
          Bembus, nec salibus nec amoribus aptus hiabat
            Multa, sed abnuerat semisopita Venus.
          Tu cane natalem, nam nemo est aptior, urbem
            Dixit; uti decuit paruit illi deae.
          Suave susurravit Rheno plaudente Secundus
            Id desiderium flebile suavioli,
          Quo Charites omnes adsurrexere Venusque,
            Et Verona suum credidit esse melos.
          Cami inter salices iuvenem invenere sedentem
            Quae fugerant fontes et nemora Egeriae:
          Auribus applicuere labra; insonuere Lucreti
            Forte quid; extemplo cessit avena tubae.
          Culmina turritae tremuere tonitrua Calpes,
            Et data Neptuno fulmina sensit Atlas.
          Carmen tale olim, neque saepius, audiit Elis,
            Sed lyra post illum nulla aliunde diem.
          Magno instans operi, nullisque prioribus impar,
            Desertum coluit vir Latialis agrum:
          Vir Latialis erat; sed vernam horrebat agrestem,
            Et squalorem et rus et tumida ora gelu.
          Interiit: Musas deducere conor easdem
            Gressibus incertis vixque tenete manu.
     </font>
     <p>
      <font size="4">
       <a name="dolendus">
       </a>
      </font>
     </p>
     <center>
      <font size="4">
       <b>
        DOLENDUS
       </b>
      </font>
     </center>
     <font size="4">
      Dolendus ille qui dolenter dixerit
          Erat olim amicus, esse nunc indignus est.
     </font>
     <p>
      <font size="4">
       <a name="ad%20iuventam">
       </a>
      </font>
     </p>
     <center>
      <font size="4">
       <b>
        AD IUVENTAM
       </b>
      </font>
     </center>
     <font size="4">
      Revocare te, Iuventa, nequaquam licet,
            At sponte cum Somno redis;
          Quotiesque virga leniter papaverem
            Spirante sopito adstitit
          Adstas et ipsa: tum labella, olim meis
            Aptata, rident cominus:
          Signum silenter interim Somnus dedit
            Et avolant ambo simul.
     </font>
     <p>
      <font size="4">
       <a name="ad%20senectam">
       </a>
      </font>
     </p>
     <center>
      <font size="4">
       AD SENECTAM
      </font>
     </center>
     <font size="4">
      Una, Senecta, viximus multos dies,
            Una atque amice viximus:
          Quietiorem inveneris siquem locum,
            Id dic in aure, tunc abi.
     </font>
     <p>
      <font size="4">
       <a name="sorore%20amissa">
       </a>
      </font>
     </p>
     <center>
      <font size="4">
       <b>
        SORORE AMISSA
       </b>
      </font>
     </center>
     <font size="4">
      Haud iterum tardos gressus ducente sorore
            Antiquum ingredior, quum vocat hora, nemus.
          Sub sole omnis ibi tepet arbor rore maligno,
            Omnis ibi cantat funebre carmen avis.
     </font>
     <p>
      <font size="4">
       <a name="dominus">
       </a>
      </font>
     </p>
     <center>
      <font size="4">
       <b>
        DOMINUS
       </b>
      </font>
     </center>
     <font size="4">
      Placere, uti scis ipse, perduellibus
            Curavimus semper parum,
          Sed expulisti siquid est periuriis
            In orbe foedius tuis,
          Et illatrantes arce clausisti canes;
            Quapropter ignosco tibi,
          Virtutibusque gentis unum Gallicae
            Praeesse comprecor deos.
     </font>
     <p>
      <font size="4">
       <a name="hesperus">
       </a>
      </font>
     </p>
     <center>
      <font size="4">
       <b>
        HESPERUS
       </b>
      </font>
     </center>
     <font size="4">
      Egressi Latio non sine carmine,
          Quamvis illepido carmine agrestium,
          Spicas exiguo condimus horreo.
          Iam ducens tenebras advenit Hesperus,
          Illo despiciens lumine quo solet
          Tardos, difficiles inerepitans moras.
            Accedas aliquid lenior, Hespere!
          Nec vocis fueris illius immemor
          Quam quondam audieris, cum dominam prece
          Vidi flexanimam sub radiis tuis.
     </font>
     <p>
      <font size="4">
       <a name="quid%20in%20vita">
       </a>
      </font>
     </p>
     <center>
      <font size="4">
       <b>
        QUID IN VITA
       </b>
      </font>
     </center>
     <font size="4">
      Iucundum in vita nihil est nisi amare et amari.
     </font>
     <p>
      <font size="4">
       <a name="mulierum%20indoles">
       </a>
      </font>
     </p>
     <center>
      <font size="4">
       <b>
        MULIERUM INDOLES
       </b>
      </font>
     </center>
     <font size="4">
      Non tantum sterile est virtutum, sed muliebre
          Pectus alit virus quum desinit esse fidele.
     </font>
     <p>
      <font size="4">
       <a name="defunctus">
       </a>
      </font>
     </p>
     <center>
      <font size="4">
       <b>
        DEFUNCTUS LOQUITOR
       </b>
      </font>
     </center>
     <font size="4">
      Nos ultra tumulum requiescimus inter amicos,
            Cis fruere, O hospes, dum sinit hora, tuis.
     </font>
     <p>
      <font size="4">
       <a name="capsula">
       </a>
      </font>
     </p>
     <center>
      <font size="4">
       <b>
        CAPSULA EX MORO FABRICATA
       </b>
      </font>
     </center>
     <font size="4">
      Olim infelices Babylonica flevit amores,
            Nunc celebrat laetas morus amicitias,
          Inque silente sinu, quae fidit epistola, servat,
            Et domina casta digna vivoque pio.
     </font>
     <p>
      <font size="4">
       <a name="amica">
       </a>
      </font>
     </p>
     <center>
      <font size="4">
       <b>
        AMICA AMICO
       </b>
      </font>
     </center>
     <font size="4">
      Da quod potes, quod non potes Morpheus dabit.
     </font>
     <p>
      <font size="4">
       <a name="ad%20poetas">
       </a>
      </font>
     </p>
     <center>
      <font size="4">
       <b>
        AD POETAS
       </b>
      </font>
     </center>
     <font size="4">
      Flores Aoniis in vallibus attenuantur
          Luxurie mimia; ferro putentur acuto,
          Et veterem agnoscet cultorem vivida radix.
     </font>
     <p>
      <font size="4">
       <a name="turres">
       </a>
      </font>
     </p>
     <center>
      <font size="4">
       <b>
        TURRES HEIDELBORGAE
            PULCHRE DEPICTAE
       </b>
      </font>
     </center>
     <font size="4">
      Dona paras (ea dona mihi!) quae Rhenus eunti
            Obtulit, haud alia sic referenda manu.
          Explicuit veteres arces turresque rubentes
            Sole cadente tibi; sol tibi sistit iter.
          Sistit iter tibi sol; sistet fugitiva iuventus;
            Credo equidem tecum cuncta manere velint.
          Quae quondam adspexi, optavique revisere nunquam,
            Aspiciam his oculis, O Rosa, teque simul.
          Siquid erat vitae quod amem meminisse peractae,
            Non sinis immemorem; non sinis esse senem.
     </font>
     <p>
      <font size="4">
       <a name="benefacta">
       </a>
      </font>
     </p>
     <center>
      <font size="4">
       <b>
        BENEFACTA
       </b>
      </font>
     </center>
     <font size="4">
      Ut cito sopitae menti benfacta recedunt!
            Quid faceres? restat quid? Revocare novis.
     </font>
     <p>
      <font size="4">
       <a name="quo">
       </a>
      </font>
     </p>
     <center>
      <font size="4">
       <b>
        QUO DORMITUM IRE
       </b>
      </font>
     </center>
     <font size="4">
      Si vellent Superi me dormitum ire; iuvaret
          Qua crispis foliis incana susurrat oliva
          Miraturque supra veteres Florentia muros,
          Cyclopum manibus structos dominisque Pelasgis.
          Diis aliter visum: procul his solusque iacebo
          Qua sedi iuvenis non solus; ibique quiescam
          Inter eos flores quos dextera capsit Ianthes
          Sedulaque inseruit comptis utrinque capillis . .
          Heu! periere illi; periitque fidelis Ianthe!
     </font>
     <p>
      <font size="4">
       <a name="versos">
       </a>
      </font>
     </p>
     <center>
      <font size="4">
       <b>
        VERSOS IMPETRATI IN PUELLAE OBITUM
       </b>
      </font>
     </center>
     <font size="4">
      Abriperis fato quod nulla mereris acerbo,
            Vix etiam matri quam mihi cura minor.
          Tu lenimen eras desertae sola senectae,
            Pamphila! sed tantum quale decebat eras.
          Iam gravis est vita, et Mors aversata vocanti,
            Quippe tuis lacrymis iam caritura fugit.
     </font>
     <p>
      <font size="4">
       <a name="liber">
       </a>
      </font>
     </p>
     <center>
      <font size="4">
       <b>
        LIBER QUANDO
       </b>
      </font>
     </center>
     <font size="4">
      Liber eris Homini Spes perfida dixit in aurem:
          De coelo auditur vox altera Desine falli:
          Praetereunda prius tibi sunt mortalia secla,
          Tunc sperare licet cum libertate quietem.
     </font>
     <p>
      <font size="4">
       <a name="in%20scytham">
       </a>
      </font>
     </p>
     <center>
      <font size="4">
       <b>
        IN SCYTHAM SARMATARUM TYRANNUM
       </b>
      </font>
     </center>
     <font size="4">
      Vivis adhuc, Scytha! vivis in hac tibi, perfide, vita
            Est timor, est odium, quumque sit acta . . . Deus.
     </font>
     <p>
      <font size="4">
       <a name="ad%20rosam">
       </a>
      </font>
     </p>
     <center>
      <font size="4">
       <b>
        AD ROSAM DE NATALI
       </b>
      </font>
     </center>
     <font size="4">
      In caput infantis vergebat Aquarius urnam,
            Et violam cunis saeva negabat Hyems:
          Sed quo flore caret tua lustrans ora Iuventus?
            Quo Venus ornatu? qua face mutus Amor?
     </font>
     <p>
      <font size="4">
       <a name="de%20pio">
       </a>
      </font>
     </p>
     <center>
      <font size="4">
       <b>
        DE PIO NONO
       </b>
      </font>
     </center>
     <font size="4">
      Excipe fortem animum neque falli aut fallere pronum,
            Excipe digna deo pectora, digna viro;
          Excipe iustitiaeque et libertatis amorem,
            Promissamque fidem, caetera crede Pio.
     </font>
     <p>
      <font size="4">
       <a name="ad%20napoleonem">
       </a>
      </font>
     </p>
     <center>
      <font size="4">
       <b>
        AD NAPOLEONEM IMPERATOREM
       </b>
      </font>
     </center>
     <font size="4">
      Nunquam sponte virum quassantem sceptra videbo;
            Thura ferant alii, non ego thura feram;
          Sed foribus propero vivacem obducere laurum,
            Verbaque (diis rata sint!) scribere pauca super.
          Tolle oculos, lege, Napoleo! confide fideli . .
            Unicuique suum redde;
      <i>
       suum
      </i>
      patria est.
          Redde quod abstuleris; da fortibus esse beatis,
            Nec fueris magno Napoleone minor.
          Deme sacerdotum dextris infame flagellum,
            Decute anhelanti Norica fraena Pado;
          Haud detrita gemat raptoris curribus Enna,
            Haud timeat domini verbera Parthenope.
          Dic,
      <i>
       Trana maria, Europe!
      </i>
      dic,
      <i>
       Roma, resurge!
      </i>
      Romuleaeque domus Dacia vive memor.
     </font>
     <p>
      <font size="4">
       <a name="ad%20pomeronem">
       </a>
      </font>
     </p>
     <center>
      <font size="4">
       <b>
        AD POMERONEM
       </b>
      </font>
     </center>
     <font size="4">
      Veni, atque laudes accipe, Pomero,
          Qulaes mereris; quotquot enim canes
            Usquam fuerunt Transpadana
              Aut alia regione creti,
     </font>
     <p>
      <font size="4">
       Primum obtinebis tu merito locum,
            Fortis, fidelis, respiciens herum
              Solum, neque incertos amicos
                Aut nimis immemores parentes.
      </font>
     </p>
     <p>
      <font size="4">
       Ornare collum Iulia floribus
            Solebat, atqui non placuit iocus
              Quandoque, redentique nodum
                Praepropero pede vellicabas:
      </font>
     </p>
     <p>
      <font size="4">
       Tunc obvenebant et pudor et metus
            Ne diceremus gratum ideo parum,
              Sed palma permulcens utrosque
                Solicito capite amovebat.
      </font>
     </p>
     <p>
      <font size="4">
       <a name="ad%20noram">
       </a>
      </font>
     </p>
     <center>
      <font size="4">
       <b>
        AD NORAM NAPIERAM NUPTAM
       </b>
      </font>
     </center>
     <font size="4">
      Sis laeta natis, laeta nepotibus,
          O Nora! fractis filia voculis
            Deos biennis comprecata
              Te pietate pari osculetur!
     </font>
     <p>
      <font size="4">
       Futura sunt haec, nec simul omnia.
            Labuntur amnes sub placido Iove
              Cursu quieto, pleniores
                Floriferis nocuere pratis.
      </font>
     </p>
     <p>
      <font size="4">
       Immitibus qua lassa caloribus
            Tellus fatiscit non venit Hesperus,
              Sed rura pontumque infrementem
                Nox operit subitis tenebris.
      </font>
     </p>
     <p>
      <font size="4">
       Profusa nunquam, nunquam inhibens manum,
            Fortuna vobis munera conferat.
              Rores minutatim cadentes
                Laetificant sata, laedit imber.
      </font>
     </p>
     <p>
      <font size="4">
       Nos vota ad aram qua steteras heri
            Velata virgo (sint rata!) vovimus,
              Ut dextra quae te duxit illuc
                Ne doleat digito annulari.
      </font>
     </p>
     <p>
      <font size="4">
       Vir, quum senectus attenuet manum
            Tam mollicellam, vix gracilem putet,
              Orique subridens venusto
                Innocuis benedicat annis!
      </font>
     </p>
     <p>
      <font size="4">
       <a name="ad%20dominam">
       </a>
      </font>
     </p>
     <center>
      <font size="4">
       <b>
        AD DOMINAM
       </b>
      </font>
     </center>
     <font size="4">
      Sic memor absentis, caste dilecta puella!
            Nec pigeat manes voce ciere meos.
          Si qua genas lacryma irroret, detergeat illam
            Haud iterum fluentis flente premenda manus.
          Insolitum nulli est, doleat neque dicere, verbum;
            Dixisti sero vespere saepe
      <i>
       vale
      </i>
      .
     </font>
     <p>
      <font size="4">
       <a name="canis">
       </a>
      </font>
     </p>
     <center>
      <font size="4">
       <b>
        CANIS AMMISSUS
       </b>
      </font>
     </center>
     <font size="4">
      Siquem sequntus sit canis Italus
          Cervice cuius stramineus color
            Albescit infra, suavis hospes
              Redde meum mihi
      <i>
       Pomeronem
      </i>
      .
     </font>
     <p>
      <font size="4">
       Furatus illum siquis, habes domi,
            Molli catena restituas hero,
              Mercede pro pacto recepta,
                Quam mereare, duum aureorum.
      </font>
     </p>
     <p>
      <font size="4">
       <a name="ad%20mellitam">
       </a>
      </font>
     </p>
     <center>
      <font size="4">
       <b>
        AD MELITTAM
       </b>
      </font>
     </center>
     <font size="4">
      Abesse dicis te dolere plurimum:
          Abesse si dolet, Melitta, non abes;
          Una dolentes areta constringit fides.
     </font>
     <p>
      <font size="4">
       <a name="somnia">
       </a>
      </font>
     </p>
     <center>
      <font size="4">
       <b>
        SOMNIA ET INSOMNIA
       </b>
      </font>
     </center>
     <font size="4">
      Vatum somnia sunt, et sunt insomnia vatum,
            Ista mihi veniunt utraque parte tua.
     </font>
     <p>
      <font size="4">
       <a name="sertorum">
       </a>
      </font>
     </p>
     <center>
      <font size="4">
       <b>
        SERTORUM VARIETAS
       </b>
      </font>
     </center>
     <font size="4">
      Serta micant pueris Hyblaeo flore Cyprique,
            Serta nigrante viris pendula felle tument.
     </font>
     <p>
      <font size="4">
       <a name="fortasse">
       </a>
      </font>
     </p>
     <center>
      <font size="4">
       <b>
        FORTASSE
       </b>
      </font>
     </center>
     <font size="4">
      Inter trecentos quos putaveris probos
          Tres selige, et fortasse non fallendus es.
     </font>
     <p>
      <font size="4">
       <a name="virgo">
       </a>
      </font>
     </p>
     <center>
      <font size="4">
       <b>
        VIRGO ROMANA QUOMODO TRACTATA
       </b>
      </font>
     </center>
     <font size="4">
      Res haud nova est: nam more patrum carnifex
            Vitiavit ante quam cecidit virginem.
     </font>
     <p>
      <font size="4">
       <a name="gloriae">
       </a>
      </font>
     </p>
     <center>
      <font size="4">
       <b>
        GLORIAE CONTEMPTOR
       </b>
      </font>
     </center>
     <font size="4">
      Qui gloriam se praedicat contemnere,
          Solusque truxque more rustici domo
          Suapte delitescit, ille fallitur:
          Sorex eadem glorietur gloria.
          Nomen futurum est unico magni viri
          Qui gloriam, sed nactus, aspernatus est.
     </font>
     <p>
      <font size="4">
       <a name="epitaphum">
       </a>
      </font>
     </p>
     <center>
      <font size="4">
       <b>
        EPITAPHUM PAULI QUI
        <i>
         EXERCITATIONES
        </i>
        SCRIPSIT ET UXOREM DUXIT
       </b>
      </font>
     </center>
     <font size="4">
      Heic Paulus impiger senex,
          Amoris ictus spiculo,
          Cuntis quieturus vacat
          Exercitationibus.
     </font>
     <p>
      <font size="4">
       <a name="insulsus">
       </a>
      </font>
     </p>
     <center>
      <font size="4">
       <b>
        INSULSUS
       </b>
      </font>
     </center>
     <font size="4">
      Sunt qui carere non putant sale: id quidem
          Non diffitebor; purum enim atque candidum
          Lacrymis liquere sensimus: restat domi
          Quo defricandi sunt ii aemuli nigrum.
     </font>
     <p>
      <font size="4">
       <a name="mors">
       </a>
      </font>
     </p>
     <center>
      <font size="4">
       <b>
        MORS INIQUA
       </b>
      </font>
     </center>
     <font size="4">
      Pro meritis cuiusque ferocius invida Mors est;
            Vita homini brevis est, vita cani brevior.
     </font>
     <p>
      <font size="4">
       <a name="gallia">
       </a>
      </font>
     </p>
     <center>
      <font size="4">
       <b>
        GALLIA VINCTA
       </b>
      </font>
     </center>
     <font size="4">
      Suaves fraude nova, firmata fraude feroces,
            Haud alios peperit Gallia vincta viros.
     </font>
     <p>
      <font size="4">
       <a name="ad%20philippum">
       </a>
      </font>
     </p>
     <center>
      <font size="4">
       <b>
        AD PHILIPPUM REGEM, DE NUPTIIS HISPAN:
       </b>
      </font>
     </center>
     <font size="4">
      O Patre nequam gnate (siquis) nequior,
          Philippe, quorsum te petat sicarius?
          Probine sunt in Gallia sicarii
          Soli? aequitatis unici satellites?
          At casta certe contigit tibi soror,
          Gnataeque castae, nec caret coniux fide,
          Utcunque mater esset infami domo:
          Atqui neque illud pessimi scortum domus
          Neptem alligaret coniugi haudquaquam viro
          Adulteramque nuptiis compelleret
          Ut furtim Iberum clauderet septo pecus.
     </font>
     <p>
      <font size="4">
       <a name="de%20ruinis">
       </a>
      </font>
     </p>
     <center>
      <font size="4">
       <b>
        DE RUINIS LANTONIANIS PULCHRE DEPICTIS
       </b>
      </font>
     </center>
     <font size="4">
      Labuntur anni: quicquid amavimus
          Labetur: agros et nemora, et domum
            Vix inchoatam, cum ruinis
              Restituit Rosa pervetustis.
     </font>
     <p>
      <font size="4">
       Referre tali non ego gratiam
            Spero; deorum est; unius est dei:
              Accede, sis tandem benignus
                Ingenio, et tua sit, Cupido!
      </font>
     </p>
     <p>
      <font size="4">
       <a name="beatior">
       </a>
      </font>
     </p>
     <center>
      <font size="4">
       <b>
        BEATIOR
       </b>
      </font>
     </center>
     <font size="4">
      Quanto omnibus mortalibus beatior
            Tuam ille qui dextram tenet,
          Proiectus ante non recedentes pedes,
            Cervicibus fultis genu!
          Quam dulce quod supervenit silentium!
            Nos impari silebimus.
     </font>
     <p>
      <font size="4">
       <a name="speranda">
       </a>
      </font>
     </p>
     <center>
      <font size="4">
       <b>
        SPERANDA PAUCA
       </b>
      </font>
     </center>
     <font size="4">
      Speranda pauca, multa perferenda sunt
            Etiam beatioribus.
     </font>
     <p>
      <font size="4">
       <a name="qualis">
       </a>
      </font>
     </p>
     <center>
      <font size="4">
       <b>
        QUALIS VITA SIT BEATA
       </b>
      </font>
     </center>
     <font size="4">
      Multos perdidimus, paucos retinemus amicos,
            Iamque rogas quae sit vita beata? Brevis.
     </font>
     <p>
      <font size="4">
       <a name="britannia">
       </a>
      </font>
     </p>
     <center>
      <font size="4">
       <b>
        BRITANNIA
       </b>
      </font>
     </center>
     <font size="4">
      Ubicunque pontus est ibi Britannia est.
     </font>
     <p>
      <font size="4">
       <a name="ad%20lycen">
       </a>
      </font>
     </p>
     <center>
      <font size="4">
       <b>
        AD LYCEN
       </b>
      </font>
     </center>
     <font size="4">
      Liquit me iuvenis tibi
          Dilectus nimium, Lyce!
          Et tecum introiit casam!
            Ecquando est rediturus?
     </font>
     <p>
      <font size="4">
       Clausae iam strepitum foris
            Rumoremque sedilium
            Stans extra procul audio
              Attractaeque fenestrae.
      </font>
     </p>
     <p>
      <font size="4">
       Et nunc forsitan osculis
            Heu! labro insatiabili
            Percurrit facilem genam!
              Ecquando est rediturus?
      </font>
     </p>
     <p>
      <font size="4">
       <a name="virginis">
       </a>
      </font>
     </p>
     <center>
      <font size="4">
       <b>
        VIRGINIS CAPILLI
       </b>
      </font>
     </center>
     <font size="4">
      Promissae precibis toties, totiesque moratae,
            Exuviae suaves virginei capitis!
          Venustis tandem; haud fugientes oscula, collo
            Haeretis nullo tempore deciduae.
          Qui nostrum haud metuent olim violare sepulchrum
            Cassa viri invenient ossa, caputque viri,
          Atque hos foemineos ubi colla fuere, capillos . .
            His pascant oculos abstineantque manus.
     </font>
     <p>
      <font size="4">
       <a name="ad%20haedum">
       </a>
      </font>
     </p>
     <center>
      <font size="4">
       <b>
        AD HAEDUM
       </b>
      </font>
     </center>
     <font size="4">
      Haede! si vetitus tibi
          Sylvis est aditus meis,
          Ne balatibus obstina
            Aegris pulsa vocare
     </font>
     <p>
      <font size="4">
       Cognata agmina montibus,
            Inter quae tua forsitan
            Mater exulet, exulet
              Et pater gravis aevo.
      </font>
     </p>
     <p>
      <font size="4">
       Vatibus patula arborum
            Umbra gratior incubat;
            Sit capris statio altior,
              Sit iugis in apricis.
      </font>
     </p>
     <p>
      <font size="4">
       Do tibi instabulis locum
            In quo candidulum latus
            Est et proiicere et novum
              Cornu poste polire.
      </font>
     </p>
     <p>
      <font size="4">
       Splendidus prope rivulus
            Labitur . . Tremor artubus
            Cur obrepit? . . Ut inscius
              Splendidum memoravi!
      </font>
     </p>
     <p>
      <font size="4">
       Per me salvus es, haedule!
            Nulli Bandusiae cruor
            Manabit tuus; alteri
              Cinctum flore dicabo:
      </font>
     </p>
     <p>
      <font size="4">
       Illi nempe puellulae
            Cuius nomen amat nemus
            Audire, atque ideo silet
              Concors ingredienti
      </font>
     </p>
     <p>
      <font size="4">
       Ad sinum arctius attrahens
            Blanda, navibus humidis
            Si genam tepidam applicet
              Disce morigerari.
      </font>
     </p>
     <p>
      <font size="4">
       Haud unam auriculam vibra;
            Ambas strictius erige;
            Namque, dum docilis manet
              Aetas, pauca monerem.
      </font>
     </p>
     <p>
      <font size="4">
       Haede! sis aliquantulum
            Castas quando adoleveris!
            Ne genam inficiat rubor
              Arcebo ipse capellas.
      </font>
     </p>
     <p>
      <font size="4">
       Interim tenerae genu
            Noli laedere, namque crus
            Duriuscula si ferit
              Laeserit, neque praesto
      </font>
     </p>
     <p>
      <font size="4">
       Forsan obstiterit malo
            Ille saepe salutifer,
            Ille carminibus catus
              Caeterisque mederi.
      </font>
     </p>
     <p>
      <font size="4">
       <a name="ad%20graium">
       </a>
      </font>
     </p>
     <center>
      <font size="4">
       <b>
        AD GRAIUM
       </b>
      </font>
     </center>
     <font size="4">
      Pudice Grai! videris impudicior
      <i>
       Scatere
      </i>
      qui Nympham facis.*
     </font>
    </blockquote>
    <font size="4">
     *doctus atque elegans poeta scripsit
          Felix in imo qui
     <i>
      scatentem
     </i>
     Pectore te, pia
     <i>
      Nympha
     </i>
     , sentit.
            Etiam
     <i>
      Lympha
     </i>
     non absolutus est.
    </font>
    <p>
     <font size="4">
      <a name="difficile">
      </a>
     </font>
    </p>
    <blockquote>
     <center>
      <font size="4">
       <b>
        DIFFICILE OPES DISTRIBUERE
       </b>
      </font>
     </center>
     <font size="4">
      Egenus haud sum; dives esse non velim,
          Difficile namque est ista partiri bona
          Quae non mihi sed alteri deus dedit
          Et ire tantum per meas iussit manus.
     </font>
     <p>
      <font size="4">
       <a name="quis">
       </a>
      </font>
     </p>
     <center>
      <font size="4">
       <b>
        QUIS TURPIOR
       </b>
      </font>
     </center>
     <font size="4">
      Rege Borussorum quis turpior? Ecce Borussos
            Ipsos! perfidiam non renuêre pati.
          Vis alios digito monstrem tibi? Respice Gallos,
            Omnia quos pariter, praeter honesta, iuvant.
          Ecce peregrino qui succubuere tyranno
            Et vinxere sacrum deditione ducem,
          Quo nemo probior, quo nemo fortior, ergo
            Dignus erat manicis, perfide Galle, tuis.
          Talia religio suadet Romana, catena
            Thuribuli longa fasque nefasque ligat.
          Sed cultrum fugiamus; adest pius iste subulcus
            Qui veterem putri glande replevit haram.
     </font>
     <p>
      <font size="4">
       <a name="ad%20amissam">
       </a>
      </font>
     </p>
     <center>
      <font size="4">
       <b>
        AD AMISSAM
       </b>
      </font>
     </center>
     <font size="4">
      Inter coelicolas . . quare ploramus ademptam . .
            Laetior esse potes, purior esse nequis.
          Respice amicitiam veterem, renovata sit opta,
            Nec sine fida tibi corda dolere diu.
          Saepe meam dextram, neque erat reiecta, tetendi,
            Ultro tu mihi dam sit mora nulla, tuam.
     </font>
     <p>
      <font size="4">
       <a name="pax">
       </a>
      </font>
     </p>
     <center>
      <font size="4">
       <b>
        PAX LATRONIBUS A LATRONIBUS DATA
            AD DUDLEIUM STUARTUM
       </b>
      </font>
     </center>
     <p>
      <font size="4">
       Desiderandus perpetuo bonis,
            Cur urbem adisti verberibus nivis
              Crebris gementem, amnesque canas
                Et pelagus glacie subactum?
      </font>
     </p>
     <p>
      <font size="4">
       Eheu! minores obstiterint domi
            Quocunque tendas: gemmea vincula
              Ligant potentes, barbarusque
                Obtinuit procerum favorem.
      </font>
     </p>
     <p>
      <font size="4">
       Plorent crematas agricolae casas,
            Plorent inulti pectora fortium
              Traiecta ferro; nonne pactum est
                Ut quod habent habeant latrones?
      </font>
     </p>
     <p>
      <font size="4">
       Inter loquaces curia seligit
            Loquaciorem; quid prohibitas valet?
              Abite, vos rerum scientes!
                Eiiciunt dominos ministri.
      </font>
     </p>
     <p>
      <font size="4">
       <a name="amicus">
       </a>
      </font>
     </p>
     <center>
      <font size="4">
       <b>
        AMICUS MEUS, STRENUUS MILES, VULNERATUS
       </b>
      </font>
     </center>
     <font size="4">
      Perfusa quanto sanguine Hyems tepet
          Britannico de fonte! Virilium
            Semper fuisti victimarum
              Prodiga, Taurica Chersonese!
     </font>
     <p>
      <font size="4">
       Quis vulneratum deferet auribus
            Nuper relictae celsum animi virum?
              Pallebit ut coniux sub Haemo
                Vipereo moritura morsu.
      </font>
     </p>
     <p>
      <font size="4">
       Spes insusurret credula credulae
            Iam iam reversurum edomito Scytha,
              Iam iamque sanandum; salutem
                Contulerit popularis aura.
      </font>
     </p>
     <p>
      <font size="4">
       Equus sed idem non revehet domum,
            Discerptus ille est sulphureo globo,
              Restabat ante atque inter hostes
                Solus eques, medius suorum.
      </font>
     </p>
     <p>
      <font size="4">
       Plerosque mortis perpetuus sopor
            Pressit: quibisdem cara parentium,
              Quibusdam et ipsis cariora,
                Nomina contremuere labro.
      </font>
     </p>
     <p>
      <font size="4">
       Sublimiore, O Anglia, anhelitu
            Nunquam attigisti culmina gloriae,
              Nec fortiores militarunt
                Sub ducibus magis imperitis.
      </font>
     </p>
     <p>
      <font size="4">
       <a name="de%20rufa">
       </a>
      </font>
     </p>
     <center>
      <font size="4">
       <b>
        DE RUFA IN NOVO-COMO
       </b>
      </font>
     </center>
     <font size="4">
      Esuriens quondam puer usserat ora polenta,
            Inque rotundo oculo salsa micabat aqua.
          Nequicquam indomitos expirat hiatque vapores,
            Nequicquam haud uno volvitur esca loco:
          Rideri metuens Quoties meminisse parentis
            Cogor, ait lacrymis lumina nostra madent.
          Sic Rufa horrifico quam siphilis ederat igne,
            Cur moreris nobis, filia cara, procul!
          Filia! te duri non cessant flere Britanni,
            Indignisque modis me pepulere foras!
          Flet vetula; et videas triginta flere ministros,
            Estque, decens luctum, sordida cuique cutis.
          Quae venerem toties iecisse superbiit unam
            Ut male damnosum iecerit illa canem!
          Ploratus causam nemo dubitavit candem
            Omnibus esse domi; naribus ille dolet;
          Cruribus ille tumet mediis; hic fronte laborat,
            Hic melius fixo vulnere cantor erit.
          Tot quis tamque acres luctum producere morbos
            Crederet? at multo teste paratus adest.
          Cuinam adeo vehemens excanduit ira deorum
            Ut tot mactatos iusserit esse sues?
          Cuius amant tanto placari numina lardo
            Ut vix invenias rure vel urbe satis?
          At tacita observet veteres reverentia ritus,
            Parcite, sitque piis haud ita pulla domus!
     </font>
     <p>
      <font size="4">
       <a name="pax%20honesta">
       </a>
      </font>
     </p>
     <center>
      <font size="4">
       <b>
        PAX HONESTA AUT NULLA
       </b>
      </font>
     </center>
     <font size="4">
      Honore dignam qui patriam velit,
          Leges tueri iuraque gentium
            Certet, tyrannorum omne foedus
              Rumpat amicitiasque temnat.
     </font>
     <p>
      <font size="4">
       Germaniarum discite principes,
            Quanquam benigne accepimus hospitem,
              Haud exteris nostri domandi
                Sunt iuvenes: catuli ligentur
      </font>
     </p>
     <p>
      <font size="4">
       Venaticorum qua sua pascua
            Percurrit Albis; quaerite ibi domum;
              Hercynia expectat, luporum
                Vestraque, mox repetenda, nutrix.
      </font>
     </p>
     <p>
      <font size="4">
       Parum decori si redeant duces,
            At (clara quondam syrmate candido)
              Pullata, deplorata, nunquam
                Pax fragilem induerit coronam!
      </font>
     </p>
     <p>
      <font size="4">
       <a name="qui">
       </a>
      </font>
     </p>
     <center>
      <font size="4">
       <b>
        QUI NON INVENTUS
       </b>
      </font>
     </center>
     <font size="4">
      Qui patriam sibi praetulerit, qui publica iura
          Regibus, inventus non est, sero inveniendus.
     </font>
     <p>
      <font size="4">
       <a name="eugenia">
       </a>
      </font>
     </p>
     <center>
      <font size="4">
       <b>
        EUGENIA NAPOLEONIS
       </b>
      </font>
     </center>
     <font size="4">
      Eugeniam semel adspexi, crystallina tecta
            Subter, ubi Ars varias contulit orbis opes.
          Incessit pudibunda, silens; plebs ipsa silenti
            Conticuit, steterat capta decore novo.
          Anne adeo felix solium partita manebit?
            Semper erit felix, nam proba semper erit.
          Napoleo haud aliud pro fatis consulat astrum,
            Haud alio Euxinas lumine lustret aquas.
          Pro populis circa plorantibus, exule multo,
            Altus Iustitiae verba loquatur Amor!
          Materno hospitio nostri potiuntur amici
            Et rure ante oculos quam venerentur habent;
          Interea mihi Musa venit, placidamque puellam
            Ut fuit, utque aderit saepe videnda, refert.
     </font>
     <p>
      <font size="4">
       <a name="ad%20cossuthum">
       </a>
      </font>
     </p>
     <center>
      <font size="4">
       <b>
        AD COSSUTHUM ET BEMUM
       </b>
      </font>
     </center>
     <font size="4">
      Gens clara ripas Danubii colit,
          Semper fidelis regibus, imperj
            Haud semper aequi; nunc resurgit
              Impatienter avita virtus.
     </font>
     <p>
      <font size="4">
       Quicunque laudes diceret omnium
            Quot extiterunt nobilioribus
              Ibi triumphis, ante parcas
                Praeferet Historiam Camaenas:
      </font>
     </p>
     <p>
      <font size="4">
       Vix ipsa largis claudere paginis
            Sperabit omnes. Huniadem unicum
              Inter trecentos Musa amanter
                Ausoniae pavitans sequetur.
      </font>
     </p>
     <p>
      <font size="4">
       At non minores iam video aggredi
            Regem insolentem; iam video supra
              Victoriam cristas volare,
                Sistere iam video, duorum.
      </font>
     </p>
     <p>
      <font size="4">
       Cossuthe! primus iure locus tibi
            Haud imperito milite cernitur
              Et cive, nec longe remotum
                Adspiciunt equitare Bemum.
      </font>
     </p>
     <p>
      <font size="4">
       Valete, fluctus clara nigros super,
            Fraterna belli sidera! gloriam
              Qui contulerunt, dent utrique
                Munera Dii meliora pacis!
      </font>
     </p>
     <p>
      <font size="4">
       <a name="in%20imaginem">
       </a>
      </font>
     </p>
     <center>
      <font size="4">
       <b>
        IN IMAGINEM BATTHIANII
       </b>
      </font>
     </center>
     <font size="4">
      Cossutho minor unico inter omnes
          Omni Istri regione, Batthiani!
          Vultus obtueor tuos dolenter.
          Sed qui sculptor imaginem excitavit?
          Idem qui Periclem Iovemque finxit,
          Et domus decus Atticae Minervam?
          Quali morte, vir inclyte, occidisti!
          Dedit carnifici nimis pudicum
          Falsi Caesaris impudica coniux.
     </font>
     <p>
      <font size="4">
       <a name="canis%20urna">
       </a>
      </font>
     </p>
     <center>
      <font size="4">
       <b>
        CANIS URNA
       </b>
      </font>
     </center>
     <font size="4">
      O urna! nunquam sis tuo eruta hortulo
            Fidele quae pectus tenes,
          Nunquam excitandum blandientis vocibus
            Aut flebili concors hero.
          Acuta lingua quum puella intrat forem
            Silere non docebitur,
          Neque oricillam, duplici incurvus genu
            Planoque acutam, subriges,
          Saliensve post sedile, et inde porrigens
            Trans colla narem frigidam,
          Dabis oscula illa, nunc volenti, quae prius
            Aliquantulum invito dabas.
          Duae sepulchrum populi canae tegunt
            Simul susurrantes super;
          At, Pomero, harum lenia nulla murmura
            Somnos uti prius iuvant:
          Id haud necesse est; altior somnus premit
            Quem laetus ignorat dies;
          Nec mane nec meridie nec vesperi
            Pellendus aut movendus est.
          Nil aura verna, nil vox una blandior,
            Nil proficit carmen meum.
          Vale, hortule! aeternumque, Pomero, vale!
            Sed, si datur, nostri memor!
     </font>
     <p>
      <font size="4">
       <a name="de%20tribus">
       </a>
      </font>
     </p>
     <center>
      <font size="4">
       <b>
        DE TRIBUS PRAECIPUIS ORATIONIBUS
       </b>
      </font>
     </center>
     <font size="4">
      Mercurius fuit usque suis malefidus alumnis;
            Eloquium haud valuit cum probitate pari.
          Aurea fracta vides ferro Demosthenis arma;
            Pro rostris Tulli lingua cruenta silet.
          Cossuthum patrio rex perfidus expulit Istro,
            Angliaque ignavo suscipit hospitio.
          Lingua diserta suas poenas dedit, altaque virtus
            Addidit.
      <i>
       Et vetitum est, hic quoque, vera loqui?
      </i>
     </font>
     <p>
      <font size="4">
       <a name="consolatio">
       </a>
      </font>
     </p>
     <center>
      <font size="4">
       <b>
        CONSOLATIO
       </b>
      </font>
     </center>
     <font size="4">
      Noli flere; resuscitare noli,
          Etsi iam licitum esset ingementi.
          Si quaeris, quid agat, quia absit, edam.
          Hunc adspexit Amor: tuo iacentem
          In sinu; aggrediens repente, prima
          Inter oscula Somnus occupavit.
          Deterget lacrymas Amor, sepulchro
          Per noctem gelido accubans, aitque
          Quanquam hic possidet, ipse non relinquam.
     </font>
     <p>
      <font size="4">
       <a name="satis">
       </a>
      </font>
     </p>
     <center>
      <font size="4">
       <b>
        SATIS
       </b>
      </font>
     </center>
     <font size="4">
      Id satis est, placuisse tibi, te semper amasse;
            Si possim, haud alio nomine clarus ero.
     </font>
    </blockquote>
    <font size="4">
     (There follows a selection of encomia written for Landor by his contemporaries)
    </font>
    <blockquote>
     <font size="4">
      Quam bene sermones scripsisti ab
      <i>
       imagine
      </i>
      dictos,
            Vita in imaginibus sed patet usque tuis.
                  C. Dela Pryme
     </font>
     <p>
      <font size="4">
       Fortior est nemo quam tu, generose Savagi!
              Nemo est Romano dignior ore loqui.
            Rugbaeos igitur celebraberis inter alumnos
              Quot sacer Aonia proluit amnis aqua.
                    S. B.
      </font>
     </p>
     <center>
      <font size="4">
       <b>
        AD ILLUSTRISSIMUM VIRUM SAVAGIUM LANDOR
       </b>
      </font>
     </center>
     <font size="4">
      Qualis procellis trux hiemalibus
          Adauctus amnis transilit aggeres;
            Prorumpit, in lucemque honestus
              Grati animi rapiendus ardor.
     </font>
     <p>
      <font size="4">
       Nunc est canendum: sed potius tace;
            Vel vela saltem turgida contrahe;
              Nec lentus argumenta ducas
                Tanta modis tenuata parvis.
      </font>
     </p>
     <p>
      <font size="4">
       O grande munus! iam videor mihi
            Flictus rotarum corripientium
              Cursus, et hinnitus equorum,
                Et cupida bibere aure plausus.
      </font>
     </p>
     <p>
      <font size="4">
       Lyraeque vocem, quae trifidi iubar
            Extinguit ignis, quae Iovis alitem
              Sopore declinare suadet
                Lumina lucidiora sole.
      </font>
     </p>
     <p>
      <font size="4">
       O grande munus! carmina
       <i>
        Pindari
       </i>
       Poeta donat par mihi Pindaro!
              Pro! gaudia insperata pectus
                Oestro agitant: veniam, ruenti.
      </font>
     </p>
     <p>
      <font size="4">
       Audaciores in numeros, date!
            Satis superque est: pro! pudor! audeant
              Garrire cornices, apertas
                Rege avium quatiente pennas?
                    J. Pitman
      </font>
     </p>
     <p>
      <font size="4">
       Urbes Sicanas ut lubenter viserim
            Amice Landor, et tecum et Theocrito,
            Theocritus nam solus aequis passibus
            Comes fuisset; mollibus facetiis,
            Captis, receptis, invicem fallens viam
            Per litus illud, illa aperta pascua,
            Et nemora, et alta rupium cacumina,
            Quae quondam amabat pervagari vesperi;
            Neque ipse Cymodameiam, ut unice tuam
            Aut ausus aut permissus esset insequi.
                    Francis Hare
      </font>
     </p>
    </blockquote>
   </blockquote>
   <center>
   </center>
  </blockquote>
 </body>
</div>