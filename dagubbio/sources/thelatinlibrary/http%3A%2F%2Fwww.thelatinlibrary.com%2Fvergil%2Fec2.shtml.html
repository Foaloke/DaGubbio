<div>
 P. VERGILI MARONIS ECLOGA SECVNDA
 <body>
  <p class="pagehead">
   P. VERGILI MARONIS ECLOGA SECVNDA
  </p>
  <p class="internal_navigation">
  </p>
  <p>
   Formosum pastor Corydon ardebat Alexin,
      delicias domini, nec quid speraret habebat.
      tantum inter densas, umbrosa cacumina, fagos
      adsidue veniebat. ibi haec incondita solus
      montibus et silvis studio iactabat inani;
   <font size="2">
    5
   </font>
  </p>
  <p>
   'O crudelis Alexi, nihil mea carmina curas?
      nil nostri miserere? mori me denique cogis?
      nunc etiam pecudes umbras et frigora captant,
      nunc virides etiam occultant spineta lacertos,
      Thestylis et rapido fessis messoribus aestu
   <font size="2">
    10
   </font>
   alia serpyllumque herbas contundit olentis.
      at mecum raucis, tua dum vestigia lustro,
      sole sub ardenti resonant arbusta cicadis.
      nonne fuit satius tristis Amaryllidos iras
      atque superba pati fastidia? nonne Menalcan,
   <font size="2">
    15
   </font>
   quamvis ille niger, quamvis tu candidus esses?
      o formose puer, nimium ne crede colori;
      alba ligustra cadunt, vaccinia nigra leguntur.
  </p>
  <p>
   Despectus tibi sum nec qui sim quaeris, Alexi,
      quam dives pecoris, nivei quam lactis abundans.
   <font size="2">
    20
   </font>
   mille meae Siculis errant in montibus agnae;
      lac mihi non aestate novum, non frigore defit.
      canto quae solitus, si quando armenta vocabat,
      Amphion Dircaeus in Actaeo Aracyntho.
      nec sum adeo informis; nuper me in litore vidi,
   <font size="2">
    25
   </font>
   cum placidum ventis staret mare. non ego Daphnin
      iudice te metuam, si numquam fallit imago.
  </p>
  <p>
   O tantum libeat mecum tibi sordida rura
      atque humilis habitare casas et figere cervos
      haedorumque gregem viridi compellere hibisco!
   <font size="2">
    30
   </font>
   mecum una in silvis imitabere Pana canendo.
      Pan primum calamos cera coniungere pluris
      instituit, Pan curat ovis oviumque magistros;
      nec te paeniteat calamo trivisse labellum.
      haec eadem ut sciret, quid non faciebat Amyntas?
   <font size="2">
    35
   </font>
   est mihi disparibus septem compacta cicutis
      fistula, Damoetas dono mihi quam dedit olim
      et dixit moriens: 'te nunc habet ista secundum';
      dixit Damoetas, invidit stultus Amyntas.
      praeterea duo혰nec tuta mihi valle reperti혰
   <font size="2">
    40
   </font>
   capreoli sparsis etiam nunc pellibus albo,
      bina die siccant ovis ubera; quos tibi servo.
      iam pridem a me illos abducere Thestylis orat;
      et faciet, quoniam sordent tibi munera nostra.
  </p>
  <p>
   Huc ades, o formose puer, tibi lilia plenis
   <font size="2">
    45
   </font>
   ecce ferunt Nymphae calathis; tibi candida Nais,
      pallentis violas et summa papavera carpens,
      narcissum et florem iungit bene olentis anethi;
      tum casia atque aliis intexens suavibus herbis
      mollia luteola pingit vaccinia caltha.
   <font size="2">
    50
   </font>
   ipse ego cana legam tenera lanugine mala
      castaneasque nuces, mea quas Amaryllis amabat;
      addam cerea pruna혰honos erit huic quoque pomo혰
      et vos, o lauri, carpam et te, proxime myrte,
      sic positae quoniam suavis miscetis odores.
   <font size="2">
    55
   </font>
  </p>
  <p>
   Rusticus es, Corydon; nec munera curat Alexis
      nec, si muneribus certes, concedat Iollas.
      heu heu, quid volui misero mihi? floribus Austrum
      perditus et liquidis inmissi fontibus apros.
  </p>
  <p>
   Quem fugis, a, demens? habitarunt di quoque silvas
   <font size="2">
    60
   </font>
   Dardaniusque Paris. Pallas quas condidit arces
      ipsa colat; nobis placeant ante omnia silvae.
      torva leaena lupum sequitur, lupus ipse capellam,
      florentem cytisum sequitur lasciva capella,
      te Corydon, o Alexi; trahit sua quemque voluptas.
   <font size="2">
    65
   </font>
  </p>
  <p>
   Aspice, aratra iugo referunt suspensa iuvenci
      et sol crescentis decedens duplicat umbras.
      me tamen urit amor; quis enim modus adsit amori?
      a, Corydon, Corydon, quae te dementia cepit!
      semiputata tibi frondosa vitis in ulmo.
   <font size="2">
    70
   </font>
   quin tu aliquid saltem potius, quorum indiget usus,
      viminibus mollique paras detexere iunco?
      invenies alium, si te hic fastidit, Alexin.'
  </p>
 </body>
</div>