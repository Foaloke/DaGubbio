<div>
 P. VERGILI MARONIS AENEIDOS LIBER SECVNDVS
 <body>
  <p class="pagehead">
   P. VERGILI MARONIS AENEIDOS LIBER SECVNDVS
  </p>
  <p class="internal_navigation">
  </p>
  <p>
   Conticuere omnes intentique ora tenebant.
      Inde toro pater Aeneas sic orsus ab alto: Infandum, regina, iubes renovare dolorem,
      Troianas ut opes et lamentabile regnum
      eruerint Danai, quaeque ipse miserrima vidi
   <span>
    5
   </span>
   et quorum pars magna fui. quis talia fando
      Myrmidonum Dolopumve aut duri miles Ulixi
      temperet a lacrimis? et iam nox umida caelo
      praecipitat suadentque cadentia sidera somnos.
      sed si tantus amor casus cognoscere nostros
   <span>
    10
   </span>
   et breviter Troiae supremum audire laborem,
      quamquam animus meminisse horret luctuque refugit,
      incipiam. fracti bello fatisque repulsi
      ductores Danaum tot iam labentibus annis
      instar montis equum divina Palladis arte
   <span>
    15
   </span>
   aedificant, sectaque intexunt abiete costas;
      votum pro reditu simulant; ea fama vagatur.
      huc delecta virum sortiti corpora furtim
      includunt caeco lateri penitusque cavernas
      ingentis uterumque armato milite complent.
   <span>
    20
   </span>
   est in conspectu Tenedos, notissima fama
      insula, dives opum Priami dum regna manebant,
      nunc tantum sinus et statio male fida carinis:
      huc se provecti deserto in litore condunt;
      nos abiisse rati et vento petiisse Mycenas.
   <span>
    25
   </span>
   ergo omnis longo soluit se Teucria luctu;
      panduntur portae, iuvat ire et Dorica castra
      desertosque videre locos litusque relictum:
      hic Dolopum manus, hic saevus tendebat Achilles;
      classibus hic locus, hic acie certare solebant.
   <span>
    30
   </span>
   pars stupet innuptae donum exitiale Minervae
      et molem mirantur equi; primusque Thymoetes
      duci intra muros hortatur et arce locari,
      sive dolo seu iam Troiae sic fata ferebant.
      at Capys, et quorum melior sententia menti,
   <span>
    35
   </span>
   aut pelago Danaum insidias suspectaque dona
      praecipitare iubent subiectisque urere flammis,
      aut terebrare cavas uteri et temptare latebras.
      scinditur incertum studia in contraria vulgus.
  </p>
  <p>
   Primus ibi ante omnis magna comitante caterva
   <span>
    40
   </span>
   Laocoon ardens summa decurrit ab arce,
      et procul 'o miseri, quae tanta insania, cives?
      creditis avectos hostis? aut ulla putatis
      dona carere dolis Danaum? sic notus Ulixes?
      aut hoc inclusi ligno occultantur Achivi,
   <span>
    45
   </span>
   aut haec in nostros fabricata est machina muros,
      inspectura domos venturaque desuper urbi,
      aut aliquis latet error; equo ne credite, Teucri.
      quidquid id est, timeo Danaos et dona ferentis.'
      sic fatus ualidis ingentem viribus hastam
   <span>
    50
   </span>
   in latus inque feri curvam compagibus alvum
      contorsit. stetit illa tremens, uteroque recusso
      insonuere cavae gemitumque dedere cavernae.
      et, si fata deum, si mens non laeva fuisset,
      impulerat ferro Argolicas foedare latebras,
   <span>
    55
   </span>
   Troiaque nunc staret, Priamique arx alta maneres.
  </p>
  <p>
   Ecce, manus iuvenem interea post terga revinctum
      pastores magno ad regem clamore trahebant
      Dardanidae, qui se ignotum venientibus ultro,
      hoc ipsum ut strueret Troiamque aperiret Achivis,
   <span>
    60
   </span>
   obtulerat, fidens animi atque in utrumque paratus,
      seu versare dolos seu certae occumbere morti.
      undique visendi studio Troiana iuventus
      circumfusa ruit certantque inludere capto.
      accipe nunc Danaum insidias et crimine ab uno
   <span>
    65
   </span>
   disce omnis.
      namque ut conspectu in medio turbatus, inermis
      constitit atque oculis Phrygia agmina circumspexit,
      'heu, quae nunc tellus,' inquit, 'quae me aequora possunt
      accipere? aut quid iam misero mihi denique restat,
   <span>
    70
   </span>
   cui neque apud Danaos usquam locus, et super ipsi
      Dardanidae infensi poenas cum sanguine poscunt?'
      quo gemitu conversi animi compressus et omnis
      impetus. hortamur fari quo sanguine cretus,
      quidve ferat; memoret quae sit fiducia capto.
   <span>
    75
   </span>
  </p>
  <p>
   'Cuncta equidem tibi, rex, fuerit quodcumque, fatebor
   <span>
    77
   </span>
   vera,' inquit; 'neque me Argolica de gente negabo.
      hoc primum; nec, si miserum Fortuna Sinonem
      finxit, vanum etiam mendacemque improba finget.
   <span>
    80
   </span>
   fando aliquod si forte tuas pervenit ad auris
      Belidae nomen Palamedis et incluta fama
      gloria, quem falsa sub proditione Pelasgi
      insontem infando indicio, quia bella vetabat,
      demisere neci, nunc cassum lumine lugent:
   <span>
    85
   </span>
   illi me comitem et consanguinitate propinquum
      pauper in arma pater primis huc misit ab annis.
      dum stabat regno incolumis regumque vigebat
      conciliis, et nos aliquod nomenque decusque
      gessimus. invidia postquam pellacis Ulixi
   <span>
    90
   </span>
   (haud ignota loquor) superis concessit ab oris,
      adflictus vitam in tenebris luctuque trahebam
      et casum insontis mecum indignabar amici.
      nec tacui demens et me, fors si qua tulisset,
      si patrios umquam remeassem victor ad Argos,
   <span>
    95
   </span>
   promisi ultorem et verbis odia aspera movi.
      hinc mihi prima mali labes, hinc semper Ulixes
      criminibus terrere novis, hinc spargere voces
      in vulgum ambiguas et quaerere conscius arma.
      nec requievit enim, donec Calchante ministro
   <span>
    100
   </span>
   sed quid ego haec autem nequiquam ingrata revoluo,
      quidue moror? si omnis uno ordine habetis Achivos,
      idque audire sat est, iamdudum sumite poenas:
      hoc Ithacus velit et magno mercentur Atridae.'
  </p>
  <p>
   Tum vero ardemus scitari et quaerere causas,
   <span>
    105
   </span>
   ignari scelerum tantorum artisque Pelasgae.
      prosequitur pavitans et ficto pectore fatur:
  </p>
  <p>
   'Saepe fugam Danai Troia cupiere relicta
      moliri et longo fessi discedere bello;
      fecissentque utinam! saepe illos aspera ponti
   <span>
    110
   </span>
   interclusit hiems et terruit Auster euntis.
      praecipue cum iam hic trabibus contextus acernis
      staret equus, toto sonuerunt aethere nimbi.
      suspensi Eurypylum scitatum oracula Phoebi
      mittimus, isque adytis haec tristia dicta reportat:
   <span>
    115
   </span>
   "sanguine placastis ventos et virgine caesa,
      cum primum Iliacas, Danai, venistis ad oras;
      sanguine quaerendi reditus animaque litandum
      Argolica." vulgi quae uox ut venit ad auris,
      obstipuere animi gelidusque per ima cucurrit
   <span>
    120
   </span>
   ossa tremor, cui fata parent, quem poscat Apollo.
      hic Ithacus vatem magno Calchanta tumultu
      protrahit in medios; quae sint ea numina divum
      flagitat. et mihi iam multi crudele canebant
      artificis scelus, et taciti ventura videbant.
   <span>
    125
   </span>
   bis quinos silet ille dies tectusque recusat
      prodere voce sua quemquam aut opponere morti.
      vix tandem, magnis Ithaci clamoribus actus,
      composito rumpit vocem et me destinat arae.
      adsensere omnes et, quae sibi quisque timebat,
   <span>
    130
   </span>
   unius in miseri exitium conversa tulere.
      iamque dies infanda aderat; mihi sacra parari
      et salsae fruges et circum tempora vittae.
      eripui, fateor, leto me et vincula rupi,
      limosoque lacu per noctem obscurus in ulva
   <span>
    135
   </span>
   delitui dum vela darent, si forte dedissent.
      nec mihi iam patriam antiquam spes ulla videndi
      nec dulcis natos exoptatumque parentem,
      quos illi fors et poenas ob nostra reposcent
      effugia, et culpam hanc miserorum morte piabunt.
   <span>
    140
   </span>
   quod te per superos et conscia numina veri,
      per si qua est quae restet adhuc mortalibus usquam
      intemerata fides, oro, miserere laborum
      tantorum, miserere animi non digna ferentis.'
  </p>
  <p>
   His lacrimis vitam damus et miserescimus ultro.
   <span>
    145
   </span>
   ipse viro primus manicas atque arta levari
      vincla iubet Priamus dictisque ita fatur amicis:
      'quisquis es, amissos hinc iam obliviscere Graios
      (noster eris) mihique haec edissere vera roganti:
      quo molem hanc immanis equi statuere? quis auctor?
   <span>
    150
   </span>
   quidve petunt? quae religio? aut quae machina belli?'
      dixerat. ille dolis instructus et arte Pelasga
      sustulit exutas vinclis ad sidera palmas:
      'vos, aeterni ignes, et non violabile vestrum
      testor numen,' ait, 'vos arae ensesque nefandi,
   <span>
    155
   </span>
   quos fugi, vittaeque deum, quas hostia gessi:
      fas mihi Graiorum sacrata resolvere iura,
      fas odisse viros atque omnia ferre sub auras,
      si qua tegunt, teneor patriae nec legibus ullis.
      tu modo promissis maneas servataque serves
   <span>
    160
   </span>
   Troia fidem, si vera feram, si magna rependam.
      omnis spes Danaum et coepti fiducia belli
      Palladis auxiliis semper stetit. impius ex quo
      Tydides sed enim scelerumque inventor Ulixes,
      fatale adgressi sacrato avellere templo
   <span>
    165
   </span>
   Palladium caesis summae custodibus arcis,
      corripuere sacram effigiem manibusque cruentis
      virgineas ausi divae contingere vittas,
      ex illo fluere ac retro sublapsa referri
      spes Danaum, fractae vires, aversa deae mens.
   <span>
    170
   </span>
   nec dubiis ea signa dedit Tritonia monstris.
      vix positum castris simulacrum: arsere coruscae
      luminibus flammae arrectis, salsusque per artus
      sudor iit, terque ipsa solo (mirabile dictu)
      emicuit parmamque ferens hastamque trementem.
   <span>
    175
   </span>
   extemplo temptanda fuga canit aequora Calchas,
      nec posse Argolicis exscindi Pergama telis
      omina ni repetant Argis numenque reducant
      quod pelago et curvis secum auexere carinis.
      et nunc quod patrias vento petiere Mycenas,
   <span>
    180
   </span>
   arma deosque parant comites pelagoque remenso
      improvisi aderunt; ita digerit omina Calchas.
      hanc pro Palladio moniti, pro numine laeso
      effigiem statuere, nefas quae triste piaret.
      hanc tamen immensam Calchas attollere molem
   <span>
    185
   </span>
   roboribus textis caeloque educere iussit,
      ne recipi portis aut duci in moenia posset,
      neu populum antiqua sub religione tueri.
      nam si vestra manus violasset dona Minervae,
      tum magnum exitium (quod di prius omen in ipsum
   <span>
    190
   </span>
   convertant!) Priami imperio Phrygibusque futurum;
      sin manibus vestris vestram ascendisset in urbem,
      ultro Asiam magno Pelopea ad moenia bello
      venturam, et nostros ea fata manere nepotes.'
  </p>
  <p>
   Talibus insidiis periurique arte Sinonis
   <span>
    195
   </span>
   credita res, captique dolis lacrimisque coactis
      quos neque Tydides nec Larisaeus Achilles,
      non anni domuere decem, non mille carinae.
  </p>
  <p>
   Hic aliud maius miseris multoque tremendum
      obicitur magis atque improvida pectora turbat.
   <span>
    200
   </span>
   Laocoon, ductus Neptuno sorte sacerdos,
      sollemnis taurum ingentem mactabat ad aras.
      ecce autem gemini a Tenedo tranquilla per alta
      (horresco referens) immensis orbibus angues
      incumbunt pelago pariterque ad litora tendunt;
   <span>
    205
   </span>
   pectora quorum inter fluctus arrecta iubaeque
      sanguineae superant undas, pars cetera pontum
      pone legit sinuatque immensa volumine terga.
      fit sonitus spumante salo; iamque arva tenebant
      ardentisque oculos suffecti sanguine et igni
   <span>
    210
   </span>
   sibila lambebant linguis vibrantibus ora.
      diffugimus visu exsangues. illi agmine certo
      Laocoonta petunt; et primum parva duorum
      corpora natorum serpens amplexus uterque
      implicat et miseros morsu depascitur artus;
   <span>
    215
   </span>
   post ipsum auxilio subeuntem ac tela ferentem
      corripiunt spirisque ligant ingentibus; et iam
      bis medium amplexi, bis collo squamea circum
      terga dati superant capite et cervicibus altis.
      ille simul manibus tendit divellere nodos
   <span>
    220
   </span>
   perfusus sanie vittas atroque veneno,
      clamores simul horrendos ad sidera tollit:
      qualis mugitus, fugit cum saucius aram
      taurus et incertam excussit cervice securim.
      at gemini lapsu delubra ad summa dracones
   <span>
    225
   </span>
   effugiunt saevaeque petunt Tritonidis arcem,
      sub pedibusque deae clipeique sub orbe teguntur.
      tum vero tremefacta novus per pectora cunctis
      insinuat pavor, et scelus expendisse merentem
      Laocoonta ferunt, sacrum qui cuspide robur
   <span>
    230
   </span>
   laeserit et tergo sceleratam intorserit hastam.
      ducendum ad sedes simulacrum orandaque divae
      numina conclamant.
      dividimus muros et moenia pandimus urbis.
      accingunt omnes operi pedibusque rotarum
   <span>
    235
   </span>
   subiciunt lapsus, et stuppea vincula collo
      intendunt; scandit fatalis machina muros
      feta armis. pueri circum innuptaeque puellae
      sacra canunt funemque manu contingere gaudent;
      illa subit mediaeque minans inlabitur urbi.
   <span>
    240
   </span>
   o patria, o divum domus Ilium et incluta bello
      moenia Dardanidum! quater ipso in limine portae
      substitit atque utero sonitum quater arma dedere;
      instamus tamen immemores caecique furore
      et monstrum infelix sacrata sistimus arce.
   <span>
    245
   </span>
   tunc etiam fatis aperit Cassandra futuris
      ora dei iussu non umquam credita Teucris.
      nos delubra deum miseri, quibus ultimus esset
      ille dies, festa velamus fronde per urbem.
  </p>
  <p>
   Vertitur interea caelum et ruit Oceano nox
   <span>
    250
   </span>
   involvens umbra magna terramque polumque
      Myrmidonumque dolos; fusi per moenia Teucri
      conticuere; sopor fessos complectitur artus.
      et iam Argiua phalanx instructis navibus ibat
      a Tenedo tacitae per amica silentia lunae
   <span>
    255
   </span>
   litora nota petens, flammas cum regia puppis
      extulerat, fatisque deum defensus iniquis
      inclusos utero Danaos et pinea furtim
      laxat claustra Sinon. illos patefactus ad auras
      reddit equus laetique cavo se robore promunt
   <span>
    260
   </span>
   Thessandrus Sthenelusque duces et dirus Ulixes,
      demissum lapsi per funem, Acamasque Thoasque
      Pelidesque Neoptolemus primusque Machaon
      et Menelaus et ipse doli fabricator Epeos.
      invadunt urbem somno vinoque sepultam;
   <span>
    265
   </span>
   caeduntur vigiles, portisque patentibus omnis
      accipiunt socios atque agmina conscia iungunt.
  </p>
  <p>
   Tempus erat quo prima quies mortalibus aegris
      incipit et dono divum gratissima serpit.
      in somnis, ecce, ante oculos maestissimus Hector
   <span>
    270
   </span>
   visus adesse mihi largosque effundere fletus,
      raptatus bigis ut quondam, aterque cruento
      pulvere perque pedes traiectus lora tumentis.
      ei mihi, qualis erat, quantum mutatus ab illo
      Hectore qui redit exuvias indutus Achilli
   <span>
    275
   </span>
   vel Danaum Phrygios iaculatus puppibus ignis!
      squalentem barbam et concretos sanguine crinis
      vulneraque illa gerens, quae circum plurima muros
      accepit patrios. ultro flens ipse videbar
      compellare virum et maestas expromere voces:
   <span>
    280
   </span>
   'o lux Dardaniae, spes o fidissima Teucrum,
      quae tantae tenuere morae? quibus Hector ab oris
      exspectate venis? ut te post multa tuorum
      funera, post varios hominumque urbisque labores
      defessi aspicimus! quae causa indigna serenos
   <span>
    285
   </span>
   foedavit vultus? aut cur haec vulnera cerno?'
      ille nihil, nec me quaerentem uana moratur,
      sed graviter gemitus imo de pectore ducens,
      'heu fuge, nate dea, teque his' ait 'eripe flammis.
      hostis habet muros; ruit alto a culmine Troia.
   <span>
    290
   </span>
   sat patriae Priamoque datum: si Pergama dextra
      defendi possent, etiam hac defensa fuissent.
      sacra suosque tibi commendat Troia penatis;
      hos cape fatorum comites, his moenia quaere
      magna pererrato statues quae denique ponto.'
   <span>
    295
   </span>
   sic ait et manibus vittas Vestamque potentem
      aeternumque adytis effert penetralibus ignem.
  </p>
  <p>
   Diverso interea miscentur moenia luctu,
      et magis atque magis, quamquam secreta parentis
      Anchisae domus arboribusque obtecta recessit,
   <span>
    300
   </span>
   clarescunt sonitus armorumque ingruit horror.
      excutior somno et summi fastigia tecti
      ascensu supero atque arrectis auribus asto:
      in segetem veluti cum flamma furentibus Austris
      incidit, aut rapidus montano flumine torrens
   <span>
    305
   </span>
   sternit agros, sternit sata laeta boumque labores
      praecipitisque trahit silvas; stupet inscius alto
      accipiens sonitum saxi de vertice pastor.
      tum vero manifesta fides, Danaumque patescunt
      insidiae. iam Deiphobi dedit ampla ruinam
   <span>
    310
   </span>
   Volcano superante domus, iam proximus ardet
      Ucalegon; Sigea igni freta lata relucent.
      exoritur clamorque virum clangorque tubarum.
      arma amens capio; nec sat rationis in armis,
      sed glomerare manum bello et concurrere in arcem
   <span>
    315
   </span>
   cum sociis ardent animi; furor iraque mentem
      praecipitat, pulchrumque mori succurrit in armis.
  </p>
  <p>
   Ecce autem telis Panthus elapsus Achivum,
      Panthus Othryades, arcis Phoebique sacerdos,
      sacra manu victosque deos parvumque nepotem
   <span>
    320
   </span>
   ipse trahit cursuque amens ad limina tendit.
      'quo res summa loco, Panthu? quam prendimus arcem?'
      vix ea fatus eram gemitu cum talia reddit:
      'venit summa dies et ineluctabile tempus
      Dardaniae. fuimus Troes, fuit Ilium et ingens
   <span>
    325
   </span>
   gloria Teucrorum; ferus omnia Iuppiter Argos
      transtulit; incensa Danai dominantur in urbe.
      arduus armatos mediis in moenibus astans
      fundit equus victorque Sinon incendia miscet
      insultans. portis alii bipatentibus adsunt,
   <span>
    330
   </span>
   milia quot magnis umquam venere Mycenis;
      obsedere alii telis angusta viarum
      oppositis; stat ferri acies mucrone corusco
      stricta, parata neci; vix primi proelia temptant
      portarum vigiles et caeco Marte resistunt.'
   <span>
    335
   </span>
   talibus Othryadae dictis et numine divum
      in flammas et in arma feror, quo tristis Erinys,
      quo fremitus vocat et sublatus ad aethera clamor.
      addunt se socios Rhipeus et maximus armis
      Epytus, oblati per lunam, Hypanisque Dymasque
   <span>
    340
   </span>
   et lateri adglomerant nostro, iuvenisque Coroebus
      Mygdonidesillis ad Troiam forte diebus
      venerat insano Cassandrae incensus amore
      et gener auxilium Priamo Phrygibusque ferebat,
      infelix qui non sponsae praecepta furentis
   <span>
    345
   </span>
   audierit!
      quos ubi confertos ardere in proelia vidi,
      incipio super his: 'iuvenes, fortissima frustra
      pectora, si vobis audentem extrema cupido
      certa sequi, quae sit rebus fortuna videtis:
   <span>
    350
   </span>
   excessere omnes adytis arisque relictis
      di quibus imperium hoc steterat; succurritis urbi
      incensae. moriamur et in media arma ruamus.
      una salus victis nullam sperare salutem.'
      sic animis iuvenum furor additus. inde, lupi ceu
   <span>
    355
   </span>
   raptores atra in nebula, quos improba ventris
      exegit caecos rabies catulique relicti
      faucibus exspectant siccis, per tela, per hostis
      vadimus haud dubiam in mortem mediaeque tenemus
      urbis iter; nox atra cava circumvolat umbra.
   <span>
    360
   </span>
   quis cladem illius noctis, quis funera fando
      explicet aut possit lacrimis aequare labores?
      urbs antiqua ruit multos dominata per annos;
      plurima perque vias sternuntur inertia passim
      corpora perque domos et religiosa deorum
   <span>
    365
   </span>
   limina. nec soli poenas dant sanguine Teucri;
      quondam etiam victis redit in praecordia virtus
      uictoresque cadunt Danai. crudelis ubique
      luctus, ubique pavor et plurima mortis imago.
  </p>
  <p>
   Primus se Danaum magna comitante caterva
   <span>
    370
   </span>
   Androgeos offert nobis, socia agmina credens
      inscius, atque ultro verbis compellat amicis:
      'festinate, viri! nam quae tam sera moratur
      segnities? alii rapiunt incensa feruntque
      Pergama: vos celsis nunc primum a navibus itis?'
   <span>
    375
   </span>
   dixit, et extemplo (neque enim responsa dabantur
      fida satis) sensit medios delapsus in hostis.
      obstipuit retroque pedem cum voce repressit.
      improvisum aspris veluti qui sentibus anguem
      pressit humi nitens trepidusque repente refugit
   <span>
    380
   </span>
   attollentem iras et caerula colla tumentem,
      haud secus Androgeos visu tremefactus abibat.
      inruimus densis et circumfundimur armis,
      ignarosque loci passim et formidine captos
      sternimus; aspirat primo Fortuna labori.
   <span>
    385
   </span>
   atque hic successu exsultans animisque Coroebus
      'o socii, qua prima' inquit 'Fortuna salutis
      monstrat iter, quaque ostendit se dextra, sequamur:
      mutemus clipeos Danaumque insignia nobis
      aptemus. dolus an virtus, quis in hoste requirat?
   <span>
    390
   </span>
   arma dabunt ipsi.' sic fatus deinde comantem
      Androgei galeam clipeique insigne decorum
      induitur laterique Argiuum accommodat ensem.
      hoc Rhipeus, hoc ipse Dymas omnisque iuventus
      laeta facit: spoliis se quisque recentibus armat.
   <span>
    395
   </span>
   vadimus immixti Danais haud numine nostro
      multaque per caecam congressi proelia noctem
      conserimus, multos Danaum demittimus Orco.
      diffugiunt alii ad navis et litora cursu
      fida petunt; pars ingentem formidine turpi
   <span>
    400
   </span>
   scandunt rursus equum et nota conduntur in alvo.
  </p>
  <p>
   Heu nihil inuitis fas quemquam fidere divis!
      ecce trahebatur passis Priameia virgo
      crinibus a templo Cassandra adytisque Minervae
      ad caelum tendens ardentia lumina frustra,
   <span>
    405
   </span>
   lumina, nam teneras arcebant vincula palmas.
      non tulit hanc speciem furiata mente Coroebus
      et sese medium iniecit periturus in agmen;
      consequimur cuncti et densis incurrimus armis.
      hic primum ex alto delubri culmine telis
   <span>
    410
   </span>
   nostrorum obruimur oriturque miserrima caedes
      armorum facie et Graiarum errore iubarum.
      tum Danai gemitu atque ereptae virginis ira
      undique collecti invadunt, acerrimus Aiax
      et gemini Atridae Dolopumque exercitus omnis:
   <span>
    415
   </span>
   adversi rupto ceu quondam turbine venti
      confligunt, Zephyrusque Notusque et laetus Eois
      Eurus equis; stridunt silvae saevitque tridenti
      spumeus atque imo Nereus ciet aequora fundo.
      illi etiam, si quos obscura nocte per umbram
   <span>
    420
   </span>
   fudimus insidiis totaque agitavimus urbe,
      apparent; primi clipeos mentitaque tela
      agnoscunt atque ora sono discordia signant.
      ilicet obruimur numero, primusque Coroebus
      Penelei dextra divae armipotentis ad aram
   <span>
    425
   </span>
   procumbit; cadit et Rhipeus, iustissimus unus
      qui fuit in Teucris et servantissimus aequi
      (dis aliter visum); pereunt Hypanisque Dymasque
      confixi a sociis; nec te tua plurima, Panthu,
      labentem pietas nec Apollinis infula texit.
   <span>
    430
   </span>
   Iliaci cineres et flamma extrema meorum,
      testor, in occasu vestro nec tela nec ullas
      vitavisse vices Danaum et, si fata fuissent
      ut caderem, meruisse manu. divellimur inde,
      Iphitus et Pelias mecum (quorum Iphitus aevo
   <span>
    435
   </span>
   iam gravior, Pelias et vulnere tardus Ulixi),
      protinus ad sedes Priami clamore vocati.
      hic vero ingentem pugnam, ceu cetera nusquam
      bella forent, nulli tota morerentur in urbe,
      sic Martem indomitum Danaosque ad tecta ruentis
   <span>
    440
   </span>
   cernimus obsessumque acta testudine limen.
      haerent parietibus scalae postisque sub ipsos
      nituntur gradibus clipeosque ad tela sinistris
      protecti obiciunt, prensant fastigia dextris.
      Dardanidae contra turris ac tota domorum
   <span>
    445
   </span>
   culmina convellunt; his se, quando ultima cernunt,
      extrema iam in morte parant defendere telis,
      auratasque trabes, veterum decora alta parentum,
      devolvunt; alii strictis mucronibus imas
      obsedere fores, has servant agmine denso.
   <span>
    450
   </span>
   instaurati animi regis succurrere tectis
      auxilioque levare viros uimque addere victis.
  </p>
  <p>
   Limen erat caecaeque fores et pervius usus
      tectorum inter se Priami, postesque relicti
      a tergo, infelix qua se, dum regna manebant,
   <span>
    455
   </span>
   saepius Andromache ferre incomitata solebat
      ad soceros et auo puerum Astyanacta trahebat.
      evado ad summi fastigia culminis, unde
      tela manu miseri iactabant inrita Teucri.
      turrim in praecipiti stantem summisque sub astra
   <span>
    460
   </span>
   eductam tectis, unde omnis Troia videri
      et Danaum solitae naves et Achaica castra,
      adgressi ferro circum, qua summa labantis
      iuncturas tabulata dabant, convellimus altis
      sedibus impulimusque; ea lapsa repente ruinam
   <span>
    465
   </span>
   cum sonitu trahit et Danaum super agmina late
      incidit. ast alii subeunt, nec saxa nec ullum
      telorum interea cessat genus.
  </p>
  <p>
   Vestibulum ante ipsum primoque in limine Pyrrhus
      exsultat telis et luce coruscus aena:
   <span>
    470
   </span>
   qualis ubi in lucem coluber mala gramina pastus,
      frigida sub terra tumidum quem bruma tegebat,
      nunc, positis novus exuviis nitidusque iuventa,
      lubrica convoluit sublato pectore terga
      arduus ad solem, et linguis micat ore trisulcis.
   <span>
    475
   </span>
   una ingens Periphas et equorum agitator Achillis,
      armiger Automedon, una omnis Scyria pubes
      succedunt tecto et flammas ad culmina iactant.
      ipse inter primos correpta dura bipenni
      limina perrumpit postisque a cardine vellit
   <span>
    480
   </span>
   aeratos; iamque excisa trabe firma cavavit
      robora et ingentem lato dedit ore fenestram.
      apparet domus intus et atria longa patescunt;
      apparent Priami et veterum penetralia regum,
      armatosque vident stantis in limine primo.
   <span>
    485
   </span>
   at domus interior gemitu miseroque tumultu
      miscetur, penitusque cavae plangoribus aedes
      femineis ululant; ferit aurea sidera clamor.
      tum pavidae tectis matres ingentibus errant
      amplexaeque tenent postis atque oscula figunt.
   <span>
    490
   </span>
   instat vi patria Pyrrhus; nec claustra nec ipsi
      custodes sufferre valent; labat ariete crebro
      ianua, et emoti procumbunt cardine postes.
      fit via vi; rumpunt aditus primosque trucidant
      immissi Danai et late loca milite complent.
   <span>
    495
   </span>
   non sic, aggeribus ruptis cum spumeus amnis
      exiit oppositasque evicit gurgite moles,
      fertur in arva furens cumulo camposque per omnis
      cum stabulis armenta trahit. vidi ipse furentem
      caede Neoptolemum geminosque in limine Atridas,
   <span>
    500
   </span>
   vidi Hecubam centumque nurus Priamumque per aras
      sanguine foedantem quos ipse sacraverat ignis.
      quinquaginta illi thalami, spes tanta nepotum,
      barbarico postes auro spoliisque superbi
      procubuere; tenent Danai qua deficit ignis.
   <span>
    505
   </span>
  </p>
  <p>
   Forsitan et Priami fuerint quae fata requiras.
      urbis uti captae casum convulsaque vidit
      limina tectorum et medium in penetralibus hostem,
      arma diu senior desueta trementibus aevo
      circumdat nequiquam umeris et inutile ferrum
   <span>
    510
   </span>
   cingitur, ac densos fertur moriturus in hostis.
      aedibus in mediis nudoque sub aetheris axe
      ingens ara fuit iuxtaque veterrima laurus
      incumbens arae atque umbra complexa penatis.
      hic Hecuba et natae nequiquam altaria circum,
   <span>
    515
   </span>
   praecipites atra ceu tempestate columbae,
      condensae et divum amplexae simulacra sedebant.
      ipsum autem sumptis Priamum iuvenalibus armis
      ut vidit, 'quae mens tam dira, miserrime coniunx,
      impulit his cingi telis? aut quo ruis?' inquit.
   <span>
    520
   </span>
   'non tali auxilio nec defensoribus istis
      tempus eget; non, si ipse meus nunc adforet Hector.
      huc tandem concede; haec ara tuebitur omnis,
      aut moriere simul.' sic ore effata recepit
      ad sese et sacra longaeuum in sede locavit.
   <span>
    525
   </span>
  </p>
  <p>
   Ecce autem elapsus Pyrrhi de caede Polites,
      unus natorum Priami, per tela, per hostis
      porticibus longis fugit et vacua atria lustrat
      saucius. illum ardens infesto vulnere Pyrrhus
      insequitur, iam iamque manu tenet et premit hasta.
   <span>
    530
   </span>
   ut tandem ante oculos evasit et ora parentum,
      concidit ac multo vitam cum sanguine fudit.
      hic Priamus, quamquam in media iam morte tenetur,
      non tamen abstinuit nec voci iraeque pepercit:
      'at tibi pro scelere,' exclamat, 'pro talibus ausis
   <span>
    535
   </span>
   di, si qua est caelo pietas quae talia curet,
      persolvant grates dignas et praemia reddant
      debita, qui nati coram me cernere letum
      fecisti et patrios foedasti funere vultus.
      at non ille, satum quo te mentiris, Achilles
   <span>
    540
   </span>
   talis in hoste fuit Priamo; sed iura fidemque
      supplicis erubuit corpusque exsangue sepulcro
      reddidit Hectoreum meque in mea regna remisit.'
      sic fatus senior telumque imbelle sine ictu
      coniecit, rauco quod protinus aere repulsum,
   <span>
    545
   </span>
   et summo clipei nequiquam umbone pependit.
      cui Pyrrhus: 'referes ergo haec et nuntius ibis
      Pelidae genitori. illi mea tristia facta
      degeneremque Neoptolemum narrare memento.
      nunc morere.' hoc dicens altaria ad ipsa trementem
   <span>
    550
   </span>
   traxit et in multo lapsantem sanguine nati,
      implicuitque comam laeva, dextraque coruscum
      extulit ac lateri capulo tenus abdidit ensem.
      haec finis Priami fatorum, hic exitus illum
      sorte tulit Troiam incensam et prolapsa videntem
   <span>
    555
   </span>
   Pergama, tot quondam populis terrisque superbum
      regnatorem Asiae. iacet ingens litore truncus,
      avulsumque umeris caput et sine nomine corpus.
  </p>
  <p>
   At me tum primum saevus circumstetit horror.
      obstipui; subiit cari genitoris imago,
   <span>
    560
   </span>
   ut regem aequaeuum crudeli vulnere vidi
      vitam exhalantem, subiit deserta Creusa
      et direpta domus et parvi casus Iuli.
      respicio et quae sit me circum copia lustro.
      deseruere omnes defessi, et corpora saltu
   <span>
    565
   </span>
   ad terram misere aut ignibus aegra dedere.
  </p>
  <p>
   [Iamque adeo super unus eram, cum limina Vestae
      servantem et tacitam secreta in sede latentem
      Tyndarida aspicio; dant claram incendia lucem
      erranti passimque oculos per cuncta ferenti.
   <span>
    570
   </span>
   illa sibi infestos eversa ob Pergama Teucros
      et Danaum poenam et deserti coniugis iras
      praemetuens, Troiae et patriae communis Erinys,
      abdiderat sese atque aris invisa sedebat.
      exarsere ignes animo; subit ira cadentem
   <span>
    575
   </span>
   ulcisci patriam et sceleratas sumere poenas.
      'scilicet haec Spartam incolumis patriasque Mycenas
      aspiciet, partoque ibit regina triumpho?
      coniugiumque domumque patris natosque videbit
      Iliadum turba et Phrygiis comitata ministris?
   <span>
    580
   </span>
   occiderit ferro Priamus? Troia arserit igni?
      Dardanium totiens sudarit sanguine litus?
      non ita. namque etsi nullum memorabile nomen
      feminea in poena est, habet haec victoria laudem;
      exstinxisse nefas tamen et sumpsisse merentis
   <span>
    585
   </span>
   laudabor poenas, animumque explesse iuvabit
      ultricis flammae et cineres satiasse meorum.'
      talia iactabam et furiata mente ferebar,]
      cum mihi se, non ante oculis tam clara, videndam
      obtulit et pura per noctem in luce refulsit
   <span>
    590
   </span>
   alma parens, confessa deam qualisque videri
      caelicolis et quanta solet, dextraque prehensum
      continuit roseoque haec insuper addidit ore:
      'nate, quis indomitas tantus dolor excitat iras?
      quid furis? aut quonam nostri tibi cura recessit?
   <span>
    595
   </span>
   non prius aspicies ubi fessum aetate parentem
      liqueris Anchisen, superet coniunxne Creusa
      Ascaniusque puer? quos omnis undique Graiae
      circum errant acies et, ni mea cura resistat,
      iam flammae tulerint inimicus et hauserit ensis.
   <span>
    600
   </span>
   non tibi Tyndaridis facies invisa Lacaenae
      culpatusue Paris, divum inclementia, divum
      has evertit opes sternitque a culmine Troiam.
      aspice (namque omnem, quae nunc obducta tuenti
      mortalis hebetat visus tibi et umida circum
   <span>
    605
   </span>
   caligat, nubem eripiam; tu ne qua parentis
      iussa time neu praeceptis parere recusa):
      hic, ubi disiectas moles avulsaque saxis
      saxa vides, mixtoque undantem pulvere fumum,
      Neptunus muros magnoque emota tridenti
   <span>
    610
   </span>
   fundamenta quatit totamque a sedibus urbem
      eruit. hic Iuno Scaeas saevissima portas
      prima tenet sociumque furens a navibus agmen
      ferro accincta vocat.
      iam summas arces Tritonia, respice, Pallas
   <span>
    615
   </span>
   insedit nimbo effulgens et Gorgone saeva.
      ipse pater Danais animos virisque secundas
      sufficit, ipse deos in Dardana suscitat arma.
      eripe, nate, fugam finemque impone labori;
      nusquam abero et tutum patrio te limine sistam.'
   <span>
    620
   </span>
   dixerat et spissis noctis se condidit umbris.
      apparent dirae facies inimicaque Troiae
      numina magna deum.
  </p>
  <p>
   Tum vero omne mihi visum considere in ignis
      Ilium et ex imo verti Neptunia Troia:
   <span>
    625
   </span>
   ac veluti summis antiquam in montibus ornum
      cum ferro accisam crebrisque bipennibus instant
      eruere agricolae certatim, illa usque minatur
      et tremefacta comam concusso vertice nutat,
      vulneribus donec paulatim evicta supremum
   <span>
    630
   </span>
   congemuit traxitque iugis avulsa ruinam.
      descendo ac ducente deo flammam inter et hostis
      expedior: dant tela locum flammaeque recedunt.
  </p>
  <p>
   Atque ubi iam patriae perventum ad limina sedis
      antiquasque domos, genitor, quem tollere in altos
   <span>
    635
   </span>
   optabam primum montis primumque petebam,
      abnegat excisa vitam producere Troia
      exsiliumque pati. 'vos o, quibus integer aevi
      sanguis,' ait, 'solidaeque suo stant robore vires,
      vos agitate fugam.
   <span>
    640
   </span>
   me si caelicolae voluissent ducere vitam,
      has mihi servassent sedes. satis una superque
      vidimus excidia et captae superavimus urbi.
      sic o sic positum adfati discedite corpus.
      ipse manu mortem inveniam; miserebitur hostis
   <span>
    645
   </span>
   exuviasque petet. facilis iactura sepulcri.
      iam pridem invisus divis et inutilis annos
      demoror, ex quo me divum pater atque hominum rex
      fulminis adflavit ventis et contigit igni.'
  </p>
  <p>
   Talia perstabat memorans fixusque manebat.
   <span>
    650
   </span>
   nos contra effusi lacrimis coniunxque Creusa
      Ascaniusque omnisque domus, ne vertere secum
      cuncta pater fatoque urgenti incumbere vellet.
      abnegat inceptoque et sedibus haeret in isdem.
      rursus in arma feror mortemque miserrimus opto.
   <span>
    655
   </span>
   nam quod consilium aut quae iam fortuna dabatur?
      'mene efferre pedem, genitor, te posse relicto
      sperasti tantumque nefas patrio excidit ore?
      si nihil ex tanta superis placet urbe relinqui,
      et sedet hoc animo perituraeque addere Troiae
   <span>
    660
   </span>
   teque tuosque iuvat, patet isti ianua leto,
      iamque aderit multo Priami de sanguine Pyrrhus,
      natum ante ora patris, patrem qui obtruncat ad aras.
      hoc erat, alma parens, quod me per tela, per ignis
      eripis, ut mediis hostem in penetralibus utque
   <span>
    665
   </span>
   Ascanium patremque meum iuxtaque Creusam
      alterum in alterius mactatos sanguine cernam?
      arma, viri, ferte arma; vocat lux ultima victos.
      reddite me Danais; sinite instaurata revisam
      proelia. numquam omnes hodie moriemur inulti.'
   <span>
    670
   </span>
  </p>
  <p>
   Hinc ferro accingor rursus clipeoque sinistram
      insertabam aptans meque extra tecta ferebam.
      ecce autem complexa pedes in limine coniunx
      haerebat, parvumque patri tendebat Iulum:
      'si periturus abis, et nos rape in omnia tecum;
   <span>
    675
   </span>
   sin aliquam expertus sumptis spem ponis in armis,
      hanc primum tutare domum. cui parvus Iulus,
      cui pater et coniunx quondam tua dicta relinquor?'
  </p>
  <p>
   Talia vociferans gemitu tectum omne replebat,
      cum subitum dictuque oritur mirabile monstrum.
   <span>
    680
   </span>
   namque manus inter maestorumque ora parentum
      ecce levis summo de vertice visus Iuli
      fundere lumen apex, tactuque innoxia mollis
      lambere flamma comas et circum tempora pasci.
      nos pavidi trepidare metu crinemque flagrantem
   <span>
    685
   </span>
   excutere et sanctos restinguere fontibus ignis.
      at pater Anchises oculos ad sidera laetus
      extulit et caelo palmas cum voce tetendit:
      'Iuppiter omnipotens, precibus si flecteris ullis,
      aspice nos, hoc tantum, et si pietate meremur,
   <span>
    690
   </span>
   da deinde auxilium, pater, atque haec omina firma.'
  </p>
  <p>
   Vix ea fatus erat senior, subitoque fragore
      intonuit laevum, et de caelo lapsa per umbras
      stella facem ducens multa cum luce cucurrit.
      illam summa super labentem culmina tecti
   <span>
    695
   </span>
   cernimus Idaea claram se condere silva
      signantemque vias; tum longo limite sulcus
      dat lucem et late circum loca sulphure fumant.
      hic vero victus genitor se tollit ad auras
      adfaturque deos et sanctum sidus adorat.
   <span>
    700
   </span>
   'iam iam nulla mora est; sequor et qua ducitis adsum,
      di patrii; servate domum, servate nepotem.
      vestrum hoc augurium, vestroque in numine Troia est.
      cedo equidem nec, nate, tibi comes ire recuso.'
      dixerat ille, et iam per moenia clarior ignis
   <span>
    705
   </span>
   auditur, propiusque aestus incendia volvunt.
      'ergo age, care pater, cervici imponere nostrae;
      ipse subibo umeris nec me labor iste gravabit;
      quo res cumque cadent, unum et commune periclum,
      una salus ambobus erit. mihi parvus Iulus
   <span>
    710
   </span>
   sit comes, et longe servet vestigia coniunx.
      vos, famuli, quae dicam animis advertite vestris.
      est urbe egressis tumulus templumque vetustum
      desertae Cereris, iuxtaque antiqua cupressus
      religione patrum multos servata per annos;
   <span>
    715
   </span>
   hanc ex diverso sedem veniemus in unam.
      tu, genitor, cape sacra manu patriosque penatis;
      me bello e tanto digressum et caede recenti
      attrectare nefas, donec me flumine vivo
      abluero.'
   <span>
    720
   </span>
   haec fatus latos umeros subiectaque colla
      veste super fulvique insternor pelle leonis,
      succedoque oneri; dextrae se parvus Iulus
      implicuit sequiturque patrem non passibus aequis;
      pone subit coniunx. ferimur per opaca locorum,
   <span>
    725
   </span>
   et me, quem dudum non ulla iniecta movebant
      tela neque adverso glomerati examine Grai,
      nunc omnes terrent aurae, sonus excitat omnis
      suspensum et pariter comitique onerique timentem.
      iamque propinquabam portis omnemque videbar
   <span>
    730
   </span>
   evasisse viam, subito cum creber ad auris
      visus adesse pedum sonitus, genitorque per umbram
      prospiciens 'nate,' exclamat, 'fuge, nate; propinquant.
      ardentis clipeos atque aera micantia cerno.'
      hic mihi nescio quod trepido male numen amicum
   <span>
    735
   </span>
   confusam eripuit mentem. namque avia cursu
      dum sequor et nota excedo regione viarum,
      heu misero coniunx fatone erepta Creusa
      substitit, erravitne via seu lapsa resedit,
      incertum; nec post oculis est reddita nostris.
   <span>
    740
   </span>
   nec prius amissam respexi animumue reflexi
      quam tumulum antiquae Cereris sedemque sacratam
      venimus: hic demum collectis omnibus una
      defuit, et comites natumque virumque fefellit.
      quem non incusavi amens hominumque deorumque,
   <span>
    745
   </span>
   aut quid in eversa vidi crudelius urbe?
      Ascanium Anchisenque patrem Teucrosque penatis
      commendo sociis et curva valle recondo;
      ipse urbem repeto et cingor fulgentibus armis.
      stat casus renovare omnis omnemque reverti
   <span>
    750
   </span>
   per Troiam et rursus caput obiectare periclis.
      principio muros obscuraque limina portae,
      qua gressum extuleram, repeto et vestigia retro
      observata sequor per noctem et lumine lustro:
      horror ubique animo, simul ipsa silentia terrent.
   <span>
    755
   </span>
   inde domum, si forte pedem, si forte tulisset,
      me refero: inruerant Danai et tectum omne tenebant.
      ilicet ignis edax summa ad fastigia vento
      voluitur; exsuperant flammae, furit aestus ad auras.
      procedo et Priami sedes arcemque reviso:
   <span>
    760
   </span>
   et iam porticibus vacuis Iunonis asylo
      custodes lecti Phoenix et dirus Ulixes
      praedam adservabant. huc undique Troia gaza
      incensis erepta adytis, mensaeque deorum
      crateresque auro solidi, captivaque vestis
   <span>
    765
   </span>
   congeritur. pueri et pavidae longo ordine matres
      stant circum.
      ausus quin etiam voces iactare per umbram
      implevi clamore vias, maestusque Creusam
      nequiquam ingeminans iterumque iterumque vocavi.
   <span>
    770
   </span>
   quaerenti et tectis urbis sine fine ruenti
      infelix simulacrum atque ipsius umbra Creusae
      visa mihi ante oculos et nota maior imago.
      obstipui, steteruntque comae et uox faucibus haesit.
      tum sic adfari et curas his demere dictis:
   <span>
    775
   </span>
   'quid tantum insano iuvat indulgere dolori,
      o dulcis coniunx? non haec sine numine divum
      eveniunt; nec te comitem hinc portare Creusam
      fas, aut ille sinit superi regnator Olympi.
      longa tibi exsilia et vastum maris aequor arandum,
   <span>
    780
   </span>
   et terram Hesperiam venies, ubi Lydius arva
      inter opima virum leni fluit agmine Thybris.
      illic res laetae regnumque et regia coniunx
      parta tibi; lacrimas dilectae pelle Creusae.
      non ego Myrmidonum sedes Dolopumue superbas
   <span>
    785
   </span>
   aspiciam aut Grais servitum matribus ibo,
      Dardanis et divae Veneris nurus;
      sed me magna deum genetrix his detinet oris.
      iamque vale et nati serva communis amorem.'
      haec ubi dicta dedit, lacrimantem et multa volentem
   <span>
    790
   </span>
   dicere deseruit, tenuisque recessit in auras.
      ter conatus ibi collo dare bracchia circum;
      ter frustra comprensa manus effugit imago,
      par levibus ventis volucrique simillima somno.
      sic demum socios consumpta nocte reviso.
   <span>
    795
   </span>
  </p>
  <p>
   Atque hic ingentem comitum adfluxisse novorum
      invenio admirans numerum, matresque virosque,
      collectam exsilio pubem, miserabile vulgus.
      undique convenere animis opibusque parati
      in quascumque velim pelago deducere terras.
   <span>
    800
   </span>
   iamque iugis summae surgebat Lucifer Idae
      ducebatque diem, Danaique obsessa tenebant
      limina portarum, nec spes opis ulla dabatur.
      cessi et sublato montis genitore petivi.
  </p>
 </body>
</div>