<div>
 Ovid: Fasti II
 <body>
  <p class="pagehead">
   P. OVIDI NASONIS FASTORVM LIBER SECVNDVS
  </p>
  <p class="border">
  </p>
  <p>
   Ianus habet finem. cum carmine crescit et annus:
           alter ut hic mensis, sic liber alter eat.
      nunc primum velis, elegi, maioribus itis:
           exiguum, memini, nuper eratis opus.
      ipse ego vos habui faciles in amore ministros,
   <font size="2">
    5
   </font>
   cum lusit numeris prima iuventa suis.
      idem sacra cano signataque tempora fastis:
           ecquis ad haec illinc crederet esse viam?
      haec mea militia est; ferimus quae possumus arma,
           dextraque non omni munere nostra vacat.
   <font size="2">
    10
   </font>
   si mihi non valido torquentur pila lacerto
           nec bellatoris terga premuntur equi,
      nec galea tegimur, nec acuto cingimur ense
           (his habilis telis quilibet esse potest),
      at tua prosequimur studioso pectore, Caesar,
   <font size="2">
    15
   </font>
   nomina, per titulos ingredimurque tuos.
      ergo ades et placido paulum mea munera voltu
           respice, pacando siquid ab hoste vacat.
      Februa Romani dixere piamina patres:
           nunc quoque dant verbo plurima signa fidem.
   <font size="2">
    20
   </font>
   pontifices ab rege petunt et flamine lanas,
           quis veterum lingua februa nomen erat;
      quaeque capit lictor domibus purgamina certis,
           torrida cum mica farra, vocantur idem;
      nomen idem ramo, qui caesus ab arbore pura
   <font size="2">
    25
   </font>
   casta sacerdotum tempora fronde tegit.
      ipse ego flaminicam poscentem februa vidi;
           februa poscenti pinea virga data est.
      denique quodcumque est quo corpora nostra piantur,
           hoc apud intonsos nomen habebat avos.
   <font size="2">
    30
   </font>
   mensis ab his dictus, secta quia pelle Luperci
           omne solum lustrant, idque piamen habent;
      aut quia placatis sunt tempora pura sepulcris,
           tum cum ferales praeteriere dies.
      omne nefas omnemque mali purgamina causam
   <font size="2">
    35
   </font>
   credebant nostri tollere posse senes.
      Graecia principium moris dedit: illa nocentes
           impia lustratos ponere facta putat.
      Actoriden Peleus, ipsum quoque Pelea Phoci
           caede per Haemonias solvit Acastus aquas;
   <font size="2">
    40
   </font>
   vectam frenatis per inane draconibus Aegeus
           credulus immerita Phasida fovit ope;
      Amphiareiades Naupactoo Acheloo
           'solve nefas' dixit, solvit et ille nefas.
      ah nimium faciles, qui tristia crimina caedis
   <font size="2">
    45
   </font>
   fluminea tolli posse putatis aqua!
      Sed tamen, antiqui ne nescius ordinis erres,
           primus, ut est, Iani mensis et ante fuit;
      qui sequitur Ianum, veteris fuit ultimus anni:
           tu quoque sacrorum, Termine, finis eras.
   <font size="2">
    50
   </font>
   primus enim Iani mensis, quia ianua prima est:
           qui sacer est imis manibus, imus erat.
      postmodo creduntur spatio distantia longo
           tempora bis quini continuasse viri.
  </p>
  <p>
   1. H : K : FEB : N
   <font size="2">
    54a
   </font>
  </p>
  <p>
   Principio mensis Phrygiae contermina Matri
           Sospita delubris dicitur aucta novis.
      nunc ubi sunt, illis quae sunt sacrata Kalendis
           templa deae? longa procubuere die.
      cetera ne simili caderent labefacta ruina
           cavit sacrati provida cura ducis,
   <font size="2">
    60
   </font>
   sub quo delubris sentitur nulla senectus;
           nec satis est homines, obligat ille deos.
      templorum positor, templorum sancte repostor,
           sit superis opto mutua cura tui.
      dent tibi caelestes, quos tu caelestibus, annos,
   <font size="2">
    65
   </font>
   proque tua maneant in statione domo.
      tum quoque vicini lucus celebratur Alerni,
           qua petit aequoreas advena Thybris aquas.
      ad penetrale Numae Capitolinumque Tonantem
           inque Iovis summa caeditur arce bidens.
   <font size="2">
    70
   </font>
   saepe graves pluvias adopertus nubibus aether
           concitat, aut posita sub nive terra latet.
  </p>
  <p>
   2. A N
   <font size="2">
    72a
   </font>
  </p>
  <p>
   Proximus Hesperias Titan abiturus in undas
           gemmea purpureis cum iuga demet equis,
      illa nocte aliquis, tollens ad sidera voltum,
   <font size="2">
    75
   </font>
   dicet 'ubi est hodie quae Lyra fulsit heri?'
      dumque Lyram quaeret, medii quoque terga Leonis
           in liquidas subito mersa notabit aquas.
  </p>
  <p>
   3. B N
   <font size="2">
    78a
   </font>
  </p>
  <p>
   Quem modo caelatum stellis Delphina videbas,
           is fugiet visus nocte sequente tuos,
      seu fuit occultis felix in amoribus index,
           Lesbida cum domino seu tulit ille lyram.
      quod mare non novit, quae nescit Ariona tellus?
           carmine currentes ille tenebat aquas.
      saepe sequens agnam lupus est a voce retentus,
   <font size="2">
    85
   </font>
   saepe avidum fugiens restitit agna lupum;
      saepe canes leporesque umbra iacuere sub una,
           et stetit in saxo proxima cerva leae,
      et sine lite loquax cum Palladis alite cornix
           sedit, et accipitri iuncta columba fuit.
   <font size="2">
    90
   </font>
   Cynthia saepe tuis fertur, vocalis Arion,
           tamquam fraternis obstipuisse modis.
      nomen Arionium Siculas impleverat urbes
           captaque erat lyricis Ausonis ora sonis;
      inde domum repetens puppem conscendit Arion,
   <font size="2">
    95
   </font>
   atque ita quaesitas arte ferebat opes.
      forsitan, infelix, ventos undasque timebas:
           at tibi nave tua tutius aequor erat.
      namque gubernator destricto constitit ense
           ceteraque armata conscia turba manu.
   <font size="2">
    100
   </font>
   quid tibi cum gladio? dubiam rege, navita, puppem:
           non haec sunt digitis arma tenenda tuis.
      ille, metu pavidus, 'mortem non deprecor' inquit,
           'sed liceat sumpta pauca referre lyra.'
      dant veniam ridentque moram: capit ille coronam,
   <font size="2">
    105
   </font>
   quae possit crines, Phoebe, decere tuos;
      induerat Tyrio bis tinctam murice pallam:
           reddidit icta suos pollice chorda sonos,
      flebilibus numeris veluti canentia dura
           traiectus penna tempora cantat olor.
   <font size="2">
    110
   </font>
   protinus in medias ornatus desilit undas;
           spargitur impulsa caerula puppis aqua.
      inde (fide maius) tergo delphina recurvo
           se memorant oneri subposuisse novo.
      ille, sedens citharamque tenens, pretiumque vehendi
   <font size="2">
    115
   </font>
   cantat et aequoreas carmine mulcet aquas.
      di pia facta vident: astris delphina recepit
           Iuppiter et stellas iussit habere novem.
  </p>
  <p>
   (4. C N) 5. D NON : NP
   <font size="2">
    118a
   </font>
  </p>
  <p>
   Nunc mihi mille sonos quoque est memoratus Achilles
           vellem, Maeonide, pectus inesse tuum,
      dum canimus sacras alterno carmine Nonas.
           maximus hic fastis accumulatur honor.
      deficit ingenium, maioraque viribus urgent:
           haec mihi praecipuo est ore canenda dies.
      quid volui demens elegis imponere tantum
   <font size="2">
    125
   </font>
   ponderis? heroi res erat ista pedis.
      sancte pater patriae, tibi plebs, tibi curia nomen
           hoc dedit, hoc dedimus nos tibi nomen, eques.
      res tamen ante dedit: sero quoque vera tulisti
           nomina, iam pridem tu pater orbis eras.
   <font size="2">
    130
   </font>
   hoc tu per terras, quod in aethere Iuppiter alto,
           nomen habes: hominum tu pater, ille deum.
      Romule, concedes: facit hic tua magna tuendo
           moenia, tu dederas transilienda Remo.
      te Tatius parvique Cures Caeninaque sensit,
   <font size="2">
    135
   </font>
   hoc duce Romanum est solis utrumque latus;
      tu breve nescioquid victae telluris habebas,
           quodcumque est alto sub Iove, Caesar habet.
      tu rapis, hic castas duce se iubet esse maritas;
           tu recipis luco, reppulit ille nefas;
   <font size="2">
    140
   </font>
   vis tibi grata fuit, florent sub Caesare leges;
           tu domini nomen, principis ille tenet;
      te Remus incusat, veniam dedit hostibus ille;
           caelestem fecit te pater, ille patrem.
      Iam puer Idaeus media tenus eminet alvo,
   <font size="2">
    145
   </font>
   et liquidas mixto nectare fundit aquas.
      en etiam, siquis Borean horrere solebat,
           gaudeat: a Zephyris mollior aura venit.
  </p>
  <p>
   (6. E N) (7. F N) (8. G N) (9. H N vel NP) 10. A N
   <font size="2">
    148a
   </font>
  </p>
  <p>
   Quintus ab aequoreis nitidum iubar extulit undis
           Lucifer, et primi tempora veris erunt.
      ne fallare tamen, restant tibi frigora, restant,
           magnaque discedens signa reliquit hiems.
  </p>
  <p>
   (11. B N) 12. C N
   <font size="2">
    152a
   </font>
  </p>
  <p>
   Tertia nox veniat, Custodem protinus Ursae
           aspicies geminos exseruisse pedes.
      inter hamadryadas iaculatricemque Dianam
   <font size="2">
    155
   </font>
   Callisto sacri pars fuit una chori.
      illa, deae tangens arcus, 'quos tangimus arcus,
           este meae testes virginitatis' ait.
      Cynthia laudavit, 'promissa' que 'foedera serva,
           et comitum princeps tu mihi' dixit 'eris.'
   <font size="2">
    160
   </font>
   foedera servasset, si non formosa fuisset:
           cavit mortales, de Iove crimen habet.
      mille feras Phoebe silvis venata redibat
           aut plus aut medium sole tenente diem;
      ut tetigit lucum (densa niger ilice lucus,
   <font size="2">
    165
   </font>
   in medio gelidae fons erat altus aquae),
      'hic' ait 'in silva, virgo Tegeaea, lavemur';
           erubuit falso virginis illa sono.
      dixerat et nymphis. nymphae velamina ponunt;
           hanc pudet, et tardae dat mala signa morae.
   <font size="2">
    170
   </font>
   exuerat tunicas; uteri manifesta tumore
           proditur indicio ponderis ipsa suo.
      cui dea 'virgineos, periura Lycaoni, coetus
           desere, nec castas pollue' dixit 'aquas.'
      luna novum decies implerat cornibus orbem:
   <font size="2">
    175
   </font>
   quae fuerat virgo credita, mater erat.
      laesa furit Iuno, formam mutatque puellae:
           quid facis? invito est pectore passa Iovem.
      utque ferae vidit turpes in paelice voltus,
           'huius in amplexus, Iuppiter,' inquit 'eas.'
   <font size="2">
    180
   </font>
   ursa per incultos errabat squalida montes
           quae fuerat summo nuper amata Iovi.
      iam tria lustra puer furto conceptus agebat,
           cum mater nato est obvia facta suo.
      illa quidem, tamquam cognosceret, adstitit amens,
   <font size="2">
    185
   </font>
   et gemuit: gemitus verba parentis erant.
      hanc puer ignarus iaculo fixisset acuto
           ni foret in superas raptus uterque domos.
      signa propinqua micant: prior est, quam dicimus Arcton,
           Arctophylax formam terga sequentis habet.
   <font size="2">
    190
   </font>
   saevit adhuc canamque rogat Saturnia Tethyn
           Maenaliam tactis ne lavet Arcton aquis.
  </p>
  <p>
   13. D EID : NP
   <font size="2">
    192a
   </font>
  </p>
  <p>
   Idibus agrestis fumant altaria Fauni
           hic ubi discretas insula rumpit aquas.
      haec fuit illa dies in qua Veientibus armis
   <font size="2">
    195
   </font>
   ter centum Fabii ter cecidere duo.
      una domus vires et onus susceperat urbis:
           sumunt gentiles arma professa manus.
      egreditur castris miles generosus ab isdem,
           e quis dux fieri quilibet aptus erat.
   <font size="2">
    200
   </font>
   Carmentis portae dextro est via proxima iano:
           ire per hanc noli, quisquis es; omen habet.
      illa fama refert Fabios exisse trecentos:
           porta vacat culpa, sed tamen omen habet.
      ut celeri passu Cremeram tetigere rapacem
   <font size="2">
    205
   </font>
   (turbidus hibernis ille fluebat aquis),
      castra loco ponunt: destrictis ensibus ipsi
           Tyrrhenum valido Marte per agmen eunt;
      non aliter quam cum Libyca de gente leones
           invadunt sparsos lata per arva greges.
   <font size="2">
    210
   </font>
   diffugiunt hostes inhonestaque volnera tergo
           accipiunt: Tusco sanguine terra rubet.
      sic iterum, sic saepe cadunt; ubi vincere aperte
           non datur, insidias armaque tecta parant.
      campus erat, campi claudebant ultima colles
   <font size="2">
    215
   </font>
   silvaque montanas occulere apta feras.
      in medio paucos armentaque rara relinquunt,
           cetera virgultis abdita turba latet.
      ecce velut torrens undis pluvialibus auctus
           aut nive, quae Zephyro victa tepente fluit,
   <font size="2">
    220
   </font>
   per sata perque vias fertur nec, ut ante solebat,
           riparum clausas margine finit aquas,
      sic Fabii vallem latis discursibus implent,
           quodque vident sternunt, nec metus alter inest.
      quo ruitis, generosa domus? male creditis hosti:
   <font size="2">
    225
   </font>
   simplex nobilitas, perfida tela cave.
      fraude perit virtus: in apertos undique campos
           prosiliunt hostes et latus omne tenent.
      quid faciant pauci contra tot milia fortes?
           quidve, quod in misero tempore restet, adest?
   <font size="2">
    230
   </font>
   sicut aper longe silvis latratibus actus
           fulmineo celeres dissipat ore canes,
      mox tamen ipse perit, sic non moriuntur inulti,
           volneraque alterna dantque feruntque manu.
      una dies Fabios ad bellum miserat omnes,
   <font size="2">
    235
   </font>
   ad bellum missos perdidit una dies.
      ut tamen Herculeae superessent semina gentis,
           credibile est ipsos consuluisse deos:
      nam puer impubes et adhuc non utilis armis
           unus de Fabia gente relictus erat;
   <font size="2">
    240
   </font>
   scilicet ut posses olim tu, Maxime, nasci,
           cui res cunctando restituenda foret.
  </p>
  <p>
   14. E N
   <font size="2">
    242a
   </font>
  </p>
  <p>
   Continuata loco tria sidera, Corvus et Anguis
           et medius Crater inter utrumque, iacent.
      Idibus illa latent, oriuntur nocte sequenti;
   <font size="2">
    245
   </font>
   quae, tibi, cur tria sint tam sociata, canam.
      forte Iovi Phoebus festum sollemne parabat
           (non faciet longas fabula nostra moras):
      'i, mea' dixit 'avis, ne quid pia sacra moretur,
           et tenuem vivis fontibus adfer aquam.'
   <font size="2">
    250
   </font>
   corvus inauratum pedibus cratera recurvis
           tollit et aerium pervolat altus iter.
      stabat adhuc duris ficus densissima pomis:
           temptat eam rostro, non erat apta legi;
      immemor imperii sedisse sub arbore fertur,
   <font size="2">
    255
   </font>
   dum fierent tarda dulcia poma mora.
      iamque satur nigris longum rapit unguibus hydrum,
           ad dominumque redit, fictaque verba refert:
      'hic mihi causa morae, vivarum obsessor aquarum:
           hic tenuit fontes officiumque meum.'
   <font size="2">
    260
   </font>
   'addis' ait 'culpae mendacia' Phoebus 'et audes
           fatidicum verbis fallere velle deum?
      at tibi, dum lactens haerebit in arbore ficus,
           de nullo gelidae fonte bibentur aquae.'
      dixit, et, antiqui monimenta perennia facti,
   <font size="2">
    265
   </font>
   Anguis, avis, Crater sidera iuncta micant.
  </p>
  <p>
   15. F LVPER : NP
   <font size="2">
    266a
   </font>
  </p>
  <p>
   Tertia post Idus nudos aurora Lupercos
           aspicit, et Fauni sacra bicornis eunt.
      dicite, Pierides, sacrorum quae sit origo,
           attigerint Latias unde petita domos.
   <font size="2">
    270
   </font>
   Pana deum pecoris veteres coluisse feruntur
           Arcades; Arcadiis plurimus ille iugis.
      testis erit Pholoe, testes Stymphalides undae,
           quique citis Ladon in mare currit aquis,
      cinctaque pinetis nemoris iuga Nonacrini,
   <font size="2">
    275
   </font>
   altaque Tricrene Parrhasiaeque nives.
      Pan erat armenti, Pan illic numen equarum,
           munus ob incolumes ille ferebat oves.
      transtulit Euander silvestria numina secum:
           hic, ubi nunc urbs est, tum locus urbis erat.
   <font size="2">
    280
   </font>
   inde deum colimus devectaque sacra Pelasgis:
           flamen ad haec prisco more Dialis erat.
      cur igitur currant, et cur (sic currere mos est)
           nuda ferant posita corpora veste, rogas?
      ipse deus velox discurrere gaudet in altis
   <font size="2">
    285
   </font>
   montibus, et subitas concipit ipse fugas:
      ipse deus nudus nudos iubet ire ministros;
           nec satis ad cursus commoda vestis erit.
      ante Iovem genitum terras habuisse feruntur
           Arcades, et luna gens prior illa fuit.
   <font size="2">
    290
   </font>
   vita feris similis, nullos agitata per usus:
           artis adhuc expers et rude volgus erat.
      pro domibus frondes norant, pro frugibus herbas;
           nectar erat palmis hausta duabus aqua.
      nullus anhelabat sub adunco vomere taurus,
   <font size="2">
    295
   </font>
   nulla sub imperio terra colentis erat:
      nullus adhuc erat usus equi; se quisque ferebat:
           ibat ovis lana corpus amicta sua.
      sub Iove durabant et corpora nuda gerebant,
           docta graves imbres et tolerare Notos.
   <font size="2">
    300
   </font>
   nunc quoque detecti referunt monimenta vetusti
           moris, et antiquas testificantur opes.
      Sed cur praecipue fugiat velamina Faunus,
           traditur antiqui fabula plena ioci.
      forte comes dominae iuvenis Tirynthius ibat:
   <font size="2">
    305
   </font>
   vidit ab excelso Faunus utrumque iugo;
      vidit et incaluit, 'montana' que 'numina', dixit
           'nil mihi vobiscum est: hic meus ardor erit.'
      ibat odoratis umeros perfusa capillis
           Maeonis, aurato conspicienda sinu:
   <font size="2">
    310
   </font>
   aurea pellebant tepidos umbracula soles,
           quae tamen Herculeae sustinuere manus.
      iam Bacchi nemus et Tmoli vineta tenebat,
           Hesperos et fusco roscidus ibat equo.
      antra subit tofis laqueata et pumice vivo;
   <font size="2">
    315
   </font>
   garrulus in primo limine rivus erat.
      dumque parant epulas potandaque vina ministri,
           cultibus Alciden instruit illa suis:
      dat tenues tunicas Gaetulo murice tinctas,
           dat teretem zonam, qua modo cincta fuit.
   <font size="2">
    320
   </font>
   ventre minor zona est; tunicarum vincla relaxat,
           ut posset magnas exseruisse manus.
      fregerat armillas non illa ad bracchia factas,
           scindebant magni vincula parva pedes.
      ipsa capit clavamque gravem spoliumque leonis
   <font size="2">
    325
   </font>
   conditaque in pharetra tela minora sua.
      sic epulis functi sic dant sua corpora somno,
           et positis iuxta secubuere toris:
      causa, repertori vitis quia sacra parabant,
           quae facerent pure, cum foret orta dies.
   <font size="2">
    330
   </font>
   noctis erat medium. quid non amor improbus audet?
           roscida per tenebras Faunus ad antra venit:
      utque videt comites somno vinoque solutos,
           spem capit in dominis esse soporis idem.
      intrat et huc illuc temerarius errat adulter,
   <font size="2">
    335
   </font>
   et praefert cautas subsequiturque manus.
      venerat ad strati captata cubilia lecti,
           et felix prima sorte futurus erat;
      ut tetigit fulvi saetis hirsuta leonis
           vellera, pertimuit sustinuitque manum,
   <font size="2">
    340
   </font>
   attonitusque metu rediit, ut saepe viator
           turbatum viso rettulit angue pedem.
      inde tori qui iunctus erat velamina tangit
           mollia, mendaci decipiturque nota.
      ascendit spondaque sibi propiore recumbit,
   <font size="2">
    345
   </font>
   et tumidum cornu durius inguen erat.
      interea tunicas ora subducit ab ima:
           horrebant densis aspera crura pilis.
      cetera temptantem subito Tirynthius heros
           reppulit: e summo decidit ille toro.
   <font size="2">
    350
   </font>
   fit sonus, inclamat comites et lumina poscit
           Maeonis: inlatis ignibus acta patent.
      ille gemit lecto graviter deiectus ab alto,
           membraque de dura vix sua tollit humo.
      ridet et Alcides et qui videre iacentem,
   <font size="2">
    355
   </font>
   ridet amatorem Lyda puella suum.
      veste deus lusus fallentes lumina vestes
           non amat, et nudos ad sua sacra vocat.
      Adde peregrinis causas, mea Musa, Latinas,
           inque suo noster pulvere currat equus.
   <font size="2">
    360
   </font>
   cornipedi Fauno caesa de more capella
           venit ad exiguas turba vocata dapes.
      dumque sacerdotes veribus transuta salignis
           exta parant, medias sole tenente vias,
      Romulus et frater pastoralisque iuventus
   <font size="2">
    365
   </font>
   solibus et campo corpora nuda dabant.
      vectibus et iaculis et misso pondere saxi
           bracchia per lusus experienda dabant:
      pastor ab excelso 'per devia rura iuvencos,
           Romule, praedones, et Reme', dixit 'agunt.'
   <font size="2">
    370
   </font>
   longum erat armari: diversis exit uterque
           partibus, occursu praeda recepta Remi.
      ut rediit, veribus stridentia detrahit exta
           atque ait 'haec certe non nisi victor edet.'
      dicta facit, Fabiique simul. venit inritus illuc
   <font size="2">
    375
   </font>
   Romulus et mensas ossaque nuda videt.
      risit, et indoluit Fabios potuisse Remumque
           vincere, Quintilios non potuisse suos.
      forma manet facti: posito velamine currunt,
           et memorem famam quod bene cessit habet.
   <font size="2">
    380
   </font>
   Forsitan et quaeras cur sit locus ille Lupercal,
           quaeve diem tali nomine causa notet.
      Silvia Vestalis caelestia semina partu
           ediderat, patruo regna tenente suo;
      is iubet auferri parvos et in amne necari:
   <font size="2">
    385
   </font>
   quid facis? ex istis Romulus alter erit.
      iussa recusantes peragunt lacrimosa ministri
           (flent tamen) et geminos in loca sola ferunt.
      Albula, quem Tiberim mersus Tiberinus in undis
           reddidit, hibernis forte tumebat aquis:
   <font size="2">
    390
   </font>
   hic, ubi nunc fora sunt, lintres errare videres,
           quaque iacent valles, Maxime Circe, tuae.
      huc ubi venerunt (neque enim procedere possunt
           longius), ex illis unus et alter ait:
      'at quam sunt similes! at quam formosus uterque!
   <font size="2">
    395
   </font>
   plus tamen ex illis iste vigoris habet.
      si genus arguitur voltu, nisi fallit imago,
           nescioquem in vobis suspicor esse deum.
      at siquis vestrae deus esset originis auctor,
           in tam praecipiti tempore ferret opem:
   <font size="2">
    400
   </font>
   ferret opem certe, si non ope, mater, egeret,
           quae facta est uno mater et orba die.
      nata simul, moritura simul, simul ite sub undas
           corpora.' desierat, deposuitque sinu.
      vagierunt ambo pariter: sensisse putares;
   <font size="2">
    405
   </font>
   hi redeunt udis in sua tecta genis.
      sustinet impositos summa cavus alveus unda:
           heu quantum fati parva tabella tulit!
      alveus in limo silvis adpulsus opacis
           paulatim fluvio deficiente sedet.
   <font size="2">
    410
   </font>
   arbor erat: remanent vestigia, quaeque vocatur
           Rumina nunc ficus Romula ficus erat.
      venit ad expositos, mirum, lupa feta gemellos:
           quis credat pueris non nocuisse feram?
      non nocuisse parum est, prodest quoque. quos lupa nutrit,
   <font size="2">
    415
   </font>
   perdere cognatae sustinuere manus.
      constitit et cauda teneris blanditur alumnis,
           et fingit lingua corpora bina sua.
      Marte satos scires: timor abfuit. ubera ducunt
           nec sibi promissi lactis aluntur ope.
   <font size="2">
    420
   </font>
   illa loco nomen fecit, locus ipse Lupercis;
           magna dati nutrix praemia lactis habet.
      Quid vetat Arcadio dictos a monte Lupercos?
           Faunus in Arcadia templa Lycaeus habet.
      Nupta, quid exspectas? non tu pollentibus herbis
   <font size="2">
    425
   </font>
   nec prece nec magico carmine mater eris;
      excipe fecundae patienter verbera dextrae,
           iam socer optatum nomen habebit avi.
      nam fuit illa dies, dura cum sorte maritae
           reddebant uteri pignora rara sui.
   <font size="2">
    430
   </font>
   'quid mihi' clamabat 'prodest rapuisse Sabinas'
           Romulus (hoc illo sceptra tenente fuit),
      'si mea non vires, sed bellum iniuria fecit?
           utilius fuerat non habuisse nurus.'
      monte sub Esquilio multis incaeduus annis
   <font size="2">
    435
   </font>
   Iunonis magnae nomine lucus erat.
      huc ubi venerunt, pariter nuptaeque virique
           suppliciter posito procubuere genu:
      cum subito motae tremuere cacumina silvae,
           et dea per lucos mira locuta suos.
   <font size="2">
    440
   </font>
   'Italidas matres' inquit 'sacer hircus inito.'
           obstipuit dubio territa turba sono.
      augur erat, nomen longis intercidit annis:
           nuper ab Etrusca venerat exul humo;
      ille caprum mactat: iussae sua terga puellae
   <font size="2">
    445
   </font>
   pellibus exsectis percutienda dabant.
      luna resumebat decimo nova cornua motu,
           virque pater subito nuptaque mater erat.
      gratia Lucinae: dedit haec tibi nomina lucus,
           aut quia principium tu, dea, lucis habes.
   <font size="2">
    450
   </font>
   parce, precor, gravidis, facilis Lucina, puellis,
           maturumque utero molliter aufer onus.
      Orta dies fuerit, tu desine credere ventis;
           perdidit illius temporis aura fidem.
      flamina non constant, et sex reserata diebus
   <font size="2">
    455
   </font>
   carceris Aeolii ianua lata patet.
      iam levis obliqua subsedit Aquarius urna:
           proximus aetherios excipe, Piscis, equos.
      te memorant fratremque tuum (nam iuncta micatis
           signa) duos tergo sustinuisse deos.
   <font size="2">
    460
   </font>
   terribilem quondam fugiens Typhona Dione,
           tum, cum pro caelo Iuppiter arma tulit,
      venit ad Euphraten comitata Cupidine parvo,
           inque Palaestinae margine sedit aquae.
      populus et cannae riparum summa tenebant,
   <font size="2">
    465
   </font>
   spemque dabant salices hos quoque posse tegi.
      dum latet, insonuit vento nemus: illa timore
           pallet, et hostiles credit adesse manus,
      utque sinu tenuit natum, 'succurrite, nymphae,
           et dis auxilium ferte duobus' ait.
   <font size="2">
    470
   </font>
   nec mora, prosiluit. pisces subiere gemelli:
           pro quo nunc, cernis, sidera nomen habent.
      inde nefas ducunt genus hoc imponere mensis
           nec violant timidi piscibus ora Syri.
  </p>
  <p>
   (16. G EN) 17. H QVIR : NP
   <font size="2">
    474a
   </font>
  </p>
  <p>
   Proxima lux vacua est; at tertia dicta Quirino,
           qui tenet hoc nomen (Romulus ante fuit),
      sive quod hasta 'curis' priscis est dicta Sabinis
           (bellicus a telo venit in astra deus);
      sive suum regi nomen posuere Quirites,
           seu quia Romanis iunxerat ille Cures.
   <font size="2">
    480
   </font>
   nam pater armipotens postquam nova moenia vidit,
           multaque Romulea bella peracta manu,
      'Iuppiter', inquit 'habet Romana potentia vires:
           sanguinis officio non eget illa mei.
      redde patri natum: quamvis intercidit alter,
   <font size="2">
    485
   </font>
   pro se proque Remo qui mihi restat erit.
      "unus erit quem tu tolles in caerula caeli"
           tu mihi dixisti: sint rata dicta Iovis.'
      Iuppiter adnuerat: nutu tremefactus uterque
           est polus, et caeli pondera novit Atlas.
   <font size="2">
    490
   </font>
   est locus, antiqui Caprae dixere paludem:
           forte tuis illic, Romule, iura dabas.
      sol fugit, et removent subeuntia nubila caelum,
           et gravis effusis decidit imber aquis.
      hinc tonat, hinc missis abrumpitur ignibus aether:
   <font size="2">
    495
   </font>
   fit fuga, rex patriis astra petebat equis.
      luctus erat, falsaeque patres in crimine caedis,
           haesissetque animis forsitan illa fides;
      sed Proculus Longa veniebat Iulius Alba,
           lunaque fulgebat, nec facis usus erat,
   <font size="2">
    500
   </font>
   cum subito motu saepes tremuere sinistrae:
           rettulit ille gradus, horrueruntque comae.
      pulcher et humano maior trabeaque decorus
           Romulus in media visus adesse via
      et dixisse simul 'prohibe lugere Quirites,
   <font size="2">
    505
   </font>
   nec violent lacrimis numina nostra suis:
      tura ferant placentque novum pia turba Quirinum,
           et patrias artes militiamque colant.'
      iussit et in tenues oculis evanuit auras;
           convocat hic populos iussaque verba refert.
   <font size="2">
    510
   </font>
   templa deo fiunt: collis quoque dictus ab illo est,
           et referunt certi sacra paterna dies.
      Lux quoque cur eadem Stultorum festa vocetur
           accipe: parva quidem causa, sed apta, subest.
      non habuit doctos tellus antiqua colonos:
   <font size="2">
    515
   </font>
   lassabant agiles aspera bella viros.
      plus erat in gladio quam curvo laudis aratro:
           neglectus domino pauca ferebat ager.
      farra tamen veteres iaciebant, farra metebant,
           primitias Cereri farra resecta dabant:
   <font size="2">
    520
   </font>
   usibus admoniti flammis torrenda dederunt,
           multaque peccato damna tulere suo;
      nam modo verrebant nigras pro farre favillas,
           nunc ipsas ignes corripuere casas.
      facta dea est Fornax: laeti Fornace coloni
   <font size="2">
    525
   </font>
   orant ut fruges temperet illa suas.
      curio legitimis nunc Fornacalia verbis
           maximus indicit nec stata sacra facit:
      inque foro, multa circum pendente tabella,
           signatur certa curia quaeque nota,
   <font size="2">
    530
   </font>
   stultaque pars populi quae sit sua curia nescit,
           sed facit extrema sacra relata die.
  </p>
  <p>
   (18. A C) (19. B C) (20. C C) 21. D FERAL : F vel FP
   <font size="2">
    532a
   </font>
  </p>
  <p>
   Est honor et tumulis, animas placare paternas,
           parvaque in exstructas munera ferre pyras.
      parva petunt manes: pietas pro divite grata est
   <font size="2">
    535
   </font>
   munere; non avidos Styx habet ima deos.
      tegula porrectis satis est velata coronis
           et sparsae fruges parcaque mica salis,
      inque mero mollita Ceres violaeque solutae:
           haec habeat media testa relicta via.
   <font size="2">
    540
   </font>
   nec maiora veto, sed et his placabilis umbra est:
           adde preces positis et sua verba focis.
      hunc morem Aeneas, pietatis idoneus auctor,
           attulit in terras, iuste Latine, tuas.
      ille patris Genio sollemnia dona ferebat:
   <font size="2">
    545
   </font>
   hinc populi ritus edidicere pios.
      at quondam, dum longa gerunt pugnacibus armis
           bella, Parentales deseruere dies.
      non impune fuit; nam dicitur omine ab isto
           Roma suburbanis incaluisse rogis.
   <font size="2">
    550
   </font>
   vix equidem credo: bustis exisse feruntur
           et tacitae questi tempore noctis avi,
      perque vias Urbis latosque ululasse per agros
           deformes animas, volgus inane, ferunt.
      post ea praeteriti tumulis redduntur honores,
   <font size="2">
    555
   </font>
   prodigiisque venit funeribusque modus.
      dum tamen haec fiunt, viduae cessate puellae:
           exspectet puros pinea taeda dies,
      nec tibi, quae cupidae matura videbere matri,
           comat virgineas hasta recurva comas.
   <font size="2">
    560
   </font>
   conde tuas, Hymenaee, faces, et ab ignibus atris
           aufer: habent alias maesta sepulcra faces.
      di quoque templorum foribus celentur opertis,
           ture vacent arae stentque sine igne foci.
      nunc animae tenues et corpora functa sepulcris
   <font size="2">
    565
   </font>
   errant, nunc posito pascitur umbra cibo.
      nec tamen haec ultra, quam tot de mense supersint
           Luciferi, quot habent carmina nostra pedes.
      hanc, quia iusta ferunt, dixere Feralia lucem;
           ultima placandis manibus illa dies.
   <font size="2">
    570
   </font>
   Ecce anus in mediis residens annosa puellis
           sacra facit Tacitae (vix tamen ipsa tacet),
      et digitis tria tura tribus sub limine ponit,
           qua brevis occultum mus sibi fecit iter:
      tum cantata ligat cum fusco licia plumbo,
   <font size="2">
    575
   </font>
   et septem nigras versat in ore fabas,
      quodque pice adstrinxit, quod acu traiecit aena,
           obsutum maenae torret in igne caput;
      vina quoque instillat: vini quodcumque relictum est,
           aut ipsa aut comites, plus tamen ipsa, bibit.
   <font size="2">
    580
   </font>
   'hostiles linguas inimicaque vinximus ora'
           dicit discedens ebriaque exit anus.
      protinus a nobis quae sit dea Muta requires:
           disce per antiquos quae mihi nota senes.
      Iuppiter, inmodico Iuturnae victus amore,
   <font size="2">
    585
   </font>
   multa tulit tanto non patienda deo:
      illa modo in silvis inter coryleta latebat,
           nunc in cognatas desiliebat aquas.
      convocat hic nymphas, Latium quaecumque tenebant,
           et iacit in medio talia verba choro:
   <font size="2">
    590
   </font>
   'invidet ipsa sibi vitatque quod expedit illi
           vestra soror, summo iungere membra deo.
      consulite ambobus: nam quae mea magna voluptas,
           utilitas vestrae magna sororis erit.
      vos illi in prima fugienti obsistite ripa,
   <font size="2">
    595
   </font>
   ne sua fluminea corpora mergat aqua.'
      dixerat; adnuerant nymphae Tiberinides omnes
           quaeque colunt thalamos, Ilia diva, tuos.
      forte fuit Nais, Lara nomine; prima sed illi
           dicta bis antiquum syllaba nomen erat,
   <font size="2">
    600
   </font>
   ex vitio positum. saepe illi dixerat Almo
           'nata, tene linguam': nec tamen illa tenet.
      quae simul ac tetigit Iuturnae stagna sororis,
           'effuge' ait 'ripas', dicta refertque Iovis.
      illa etiam Iunonem adiit, miserataque nuptas
   <font size="2">
    605
   </font>
   'Naida Iuturnam vir tuus' inquit 'amat.'
      Iuppiter intumuit, quaque est non usa modeste
           eripit huic linguam, Mercuriumque vocat:
      'duc hanc ad manes: locus ille silentibus aptus.
           nympha, sed infernae nympha paludis erit.'
   <font size="2">
    610
   </font>
   iussa Iovis fiunt. accepit lucus euntes:
           dicitur illa duci tum placuisse deo.
      vim parat hic, voltu pro verbis illa precatur,
           et frustra muto nititur ore loqui,
      fitque gravis geminosque parit, qui compita servant
   <font size="2">
    615
   </font>
   et vigilant nostra semper in urbe Lares.
  </p>
  <p>
   22. E C
   <font size="2">
    616a
   </font>
  </p>
  <p>
   Proxima cognati dixere Karistia kari,
           et venit ad socios turba propinqua deos.
      scilicet a tumulis et qui periere propinquis
           protinus ad vivos ora referre iuvat,
   <font size="2">
    620
   </font>
   postque tot amissos quicquid de sanguine restat
           aspicere et generis dinumerare gradus.
      innocui veniant: procul hinc, procul impius esto
           frater et in partus mater acerba suos,
      cui pater est vivax, qui matris digerit annos,
   <font size="2">
    625
   </font>
   quae premit invisam socrus iniqua nurum.
      Tantalidae fratres absint et Iasonis uxor,
           et quae ruricolis semina tosta dedit,
      et soror et Procne Tereusque duabus iniquus
           et quicumque suas per scelus auget opes.
   <font size="2">
    630
   </font>
   dis generis date tura boni: Concordia fertur
           illa praecipue mitis adesse die;
      et libate dapes, ut, grati pignus honoris,
           nutriat incinctos missa patella Lares.
      iamque, ubi suadebit placidos nox umida somnos,
   <font size="2">
    635
   </font>
   larga precaturi sumite vina manu,
      et 'bene vos, bene te, patriae pater, optime Caesar'
           dicite; suffuso sint bona verba mero.
  </p>
  <p>
   23. F TER : NP
   <font size="2">
    638a
   </font>
  </p>
  <p>
   Nox ubi transierit, solito celebretur honore
           separat indicio qui deus arva suo.
      Termine, sive lapis sive es defossus in agro
           stipes, ab antiquis tu quoque numen habes.
      te duo diversa domini de parte coronant,
           binaque serta tibi binaque liba ferunt.
      ara fit: huc ignem curto fert rustica testo
   <font size="2">
    645
   </font>
   sumptum de tepidis ipsa colona focis.
      ligna senex minuit concisaque construit arte,
           et solida ramos figere pugnat humo;
      tum sicco primas inritat cortice flammas;
           stat puer et manibus lata canistra tenet.
   <font size="2">
    650
   </font>
   inde ubi ter fruges medios immisit in ignes,
           porrigit incisos filia parva favos.
      vina tenent alii: libantur singula flammis;
           spectant, et linguis candida turba favet.
      spargitur et caeso communis Terminus agno,
   <font size="2">
    655
   </font>
   nec queritur lactans cum sibi porca datur.
      conveniunt celebrantque dapes vicinia simplex
           et cantant laudes, Termine sancte, tuas:
      'tu populos urbesque et regna ingentia finis:
           omnis erit sine te litigiosus ager.
   <font size="2">
    660
   </font>
   nulla tibi ambitio est, nullo corrumperis auro,
           legitima servas credita rura fide.
      si tu signasses olim Thyreatida terram,
           corpora non leto missa trecenta forent,
      nec foret Othryades congestis lectus in armis.
   <font size="2">
    665
   </font>
   o quantum patriae sanguinis ille dedit!
      quid, nova cum fierent Capitolia? nempe deorum
           cuncta Iovi cessit turba locumque dedit;
      Terminus, ut veteres memorant, inventus in aede
           restitit et magno cum Iove templa tenet.
   <font size="2">
    670
   </font>
   nunc quoque, se supra ne quid nisi sidera cernat,
           exiguum templi tecta foramen habent.
      Termine, post illud levitas tibi libera non est:
           qua positus fueris in statione, mane;
      nec tu vicino quicquam concede roganti,
   <font size="2">
    675
   </font>
   ne videare hominem praeposuisse Iovi:
      et seu vomeribus seu tu pulsabere rastris,
           clamato "tuus est hic ager, ille tuus".'
      est via quae populum Laurentes ducit in agros,
           quondam Dardanio regna petita duci:
   <font size="2">
    680
   </font>
   illa lanigeri pecoris tibi, Termine, fibris
           sacra videt fieri sextus ab Urbe lapis.
      gentibus est aliis tellus data limite certo:
           Romanae spatium est Urbis et orbis idem.
  </p>
  <p>
   24. G REGIF : N
   <font size="2">
    684a
   </font>
  </p>
  <p>
   Nunc mihi dicenda est regis fuga. traxit ab illa
           sextus ab extremo nomina mense dies.
      ultima Tarquinius Romanae gentis habebat
           regna, vir iniustus, fortis ad arma tamen.
      ceperat hic alias, alias everterat urbes,
           et Gabios turpi fecerat arte suos.
   <font size="2">
    690
   </font>
   namque trium minimus, proles manifesta Superbi,
           in medios hostes nocte silente venit.
      nudarant gladios: 'occidite' dixit 'inermem:
           hoc cupiant fratres Tarquiniusque pater,
      qui mea crudeli laceravit verbere terga'
   <font size="2">
    695
   </font>
   (dicere ut hoc posset, verbera passus erat).
      luna fuit: spectant iuvenem, gladiosque recondunt,
           tergaque, deducta veste, notata vident:
      flent quoque, et ut secum tueatur bella precantur.
           callidus ignaris adnuit ille viris.
   <font size="2">
    700
   </font>
   iamque potens misso genitorem appellat amico,
           perdendi Gabios quod sibi monstret iter.
      hortus odoratis suberat cultissimus herbis,
           sectus humum rivo lene sonantis aquae:
      illic Tarquinius mandata latentia nati
   <font size="2">
    705
   </font>
   accipit, et virga lilia summa metit.
      nuntius ut rediit decussaque lilia dixit,
           filius 'agnosco iussa parentis' ait.
      nec mora, principibus caesis ex urbe Gabina,
           traduntur ducibus moenia nuda suis.
   <font size="2">
    710
   </font>
   ecce, nefas visu, mediis altaribus anguis
           exit et exstinctis ignibus exta rapit.
      consulitur Phoebus. sors est ita reddita: 'matri
           qui dederit princeps oscula, victor erit.'
      oscula quisque suae matri properata tulerunt,
   <font size="2">
    715
   </font>
   non intellecto credula turba deo.
      Brutus erat stulti sapiens imitator, ut esset
           tutus ab insidiis, dire Superbe, tuis.
      ille iacens pronus matri dedit oscula Terrae,
           creditus offenso procubuisse pede.
   <font size="2">
    720
   </font>
   cingitur interea Romanis Ardea signis,
           et patitur longas obsidione moras.
      dum vacat et metuunt hostes committere pugnam,
           luditur in castris, otia miles agit.
      Tarquinius iuvenis socios dapibusque meroque
   <font size="2">
    725
   </font>
   accipit; ex illis rege creatus ait:
      'dum nos sollicitos pigro tenet Ardea bello,
           nec sinit ad patrios arma referre deos,
      ecquid in officio torus est socialis? et ecquid
           coniugibus nostris mutua cura sumus?'
   <font size="2">
    730
   </font>
   quisque suam laudat: studiis certamina crescunt,
           et fervet multo linguaque corque mero.
      surgit cui dederat clarum Collatia nomen:
           'non opus est verbis, credite rebus' ait.
      'nox superest: tollamur equis Urbemque petamus';
   <font size="2">
    735
   </font>
   dicta placent, frenis impediuntur equi.
      pertulerant dominos. regalia protinus illi
           tecta petunt: custos in fore nullus erat.
      ecce nurum regis fusis per colla coronis
           inveniunt posito pervigilare mero.
   <font size="2">
    740
   </font>
   inde cito passu petitur Lucretia, cuius
           ante torum calathi lanaque mollis erat.
      lumen ad exiguum famulae data pensa trahebant;
           inter quas tenui sic ait illa sono:
      'mittenda est domino (nunc, nunc properate, puellae)
   <font size="2">
    745
   </font>
   quamprimum nostra facta lacerna manu.
      quid tamen auditis (nam plura audire potestis)?
           quantum de bello dicitur esse super?
      postmodo victa cades: melioribus, Ardea, restas,
           improba, quae nostros cogis abesse viros.
   <font size="2">
    750
   </font>
   sint tantum reduces. sed enim temerarius ille
           est meus, et stricto qualibet ense ruit.
      mens abit et morior, quotiens pugnantis imago
           me subit, et gelidum pectora frigus habet.'
      desinit in lacrimas inceptaque fila remisit,
   <font size="2">
    755
   </font>
   in gremio voltum deposuitque suum.
      hoc ipsum decuit: lacrimae decuere pudicam,
           et facies animo dignaque parque fuit.
      'pone metum, veni' coniunx ait; illa revixit,
           deque viri collo dulce pependit onus.
   <font size="2">
    760
   </font>
   interea iuvenis furiales regius ignes
           concipit, et caeco raptus amore furit.
      forma placet niveusque color flavique capilli
           quique aderat nulla factus ab arte decor:
      verba placent et vox et quod corrumpere non est;
   <font size="2">
    765
   </font>
   quoque minor spes est, hoc magis ille cupit.
      iam dederat cantus lucis praenuntius ales,
           cum referunt iuvenes in sua castra pedem.
      carpitur attonitos absentis imagine sensus
           ille; recordanti plura magisque placent.
   <font size="2">
    770
   </font>
   sic sedit, sic culta fuit, sic stamina nevit,
           iniectae collo sic iacuere comae,
      hos habuit voltus, haec illi verba fuerunt,
           hic color, haec facies, hic decor oris erat.
      ut solet a magno fluctus languescere flatu,
   <font size="2">
    775
   </font>
   sed tamen a vento, qui fuit, unda tumet,
      sic, quamvis aberat placitae praesentia formae,
           quem dederat praesens forma, manebat amor.
      ardet, et iniusti stimulis agitatus amoris
           comparat indigno vimque metumque toro.
   <font size="2">
    780
   </font>
   'exitus in dubio est: audebimus ultima' dixit:
           'viderit! audentes forsque deusque iuvat.
      cepimus audendo Gabios quoque.' talia fatus
           ense latus cinxit tergaque pressit equi.
      accipit aerata iuvenem Collatia porta,
   <font size="2">
    785
   </font>
   condere iam voltus sole parante suos.
      hostis ut hospes init penetralia Collatini:
           comiter excipitur; sanguine iunctus erat.
      quantum animis erroris inest! parat inscia rerum
           infelix epulas hostibus illa suis.
   <font size="2">
    790
   </font>
   functus erat dapibus: poscunt sua tempora somnum;
           nox erat, et tota lumina nulla domo.
      surgit et aurata vagina liberat ensem
           et venit in thalamos, nupta pudica, tuos;
      utque torum pressit, 'ferrum, Lucretia, mecum est'
   <font size="2">
    795
   </font>
   natus ait regis, 'Tarquiniusque loquor.'
      illa nihil, neque enim vocem viresque loquendi
           aut aliquid toto pectore mentis habet;
      sed tremit, ut quondam stabulis deprensa relictis
           parva sub infesto cum iacet agna lupo.
   <font size="2">
    800
   </font>
   quid faciat? pugnet? vincetur femina pugnans.
           clamet? at in dextra, qui vetet, ensis erat.
      effugiat? positis urgentur pectora palmis,
           tum primum externa pectora tacta manu.
      instat amans hostis precibus pretioque minisque:
   <font size="2">
    805
   </font>
   nec prece nec pretio nec movet ille minis.
      'nil agis: eripiam' dixit 'per crimina vitam:
           falsus adulterii testis adulter ero:
      interimam famulum, cum quo deprensa fereris.'
           succubuit famae victa puella metu.
   <font size="2">
    810
   </font>
   quid, victor, gaudes? haec te victoria perdet.
           heu quanto regnis nox stetit una tuis!
      iamque erat orta dies: passis sedet illa capillis,
           ut solet ad nati mater itura rogum,
      grandaevumque patrem fido cum coniuge castris
   <font size="2">
    815
   </font>
   evocat: et posita venit uterque mora.
      utque vident habitum, quae luctus causa, requirunt,
           cui paret exsequias, quoque sit icta malo.
      illa diu reticet pudibundaque celat amictu
           ora: fluunt lacrimae more perennis aquae.
   <font size="2">
    820
   </font>
   hinc pater, hinc coniunx lacrimas solantur et orant
           indicet et caeco flentque paventque metu.
      ter conata loqui ter destitit, ausaque quarto
           non oculos ideo sustulit illa suos.
      'hoc quoque Tarquinio debebimus? eloquar' inquit,
   <font size="2">
    825
   </font>
   'eloquar infelix dedecus ipsa meum?'
      quaeque potest, narrat; restabant ultima: flevit,
           et matronales erubuere genae.
      dant veniam facto genitor coniunxque coactae:
           'quam' dixit 'veniam vos datis, ipsa nego.'
   <font size="2">
    830
   </font>
   nec mora, celato fixit sua pectora ferro,
           et cadit in patrios sanguinulenta pedes.
      tum quoque iam moriens ne non procumbat honeste
           respicit: haec etiam cura cadentis erat.
      ecce super corpus, communia damna gementes,
   <font size="2">
    835
   </font>
   obliti decoris virque paterque iacent.
      Brutus adest, tandemque animo sua nomina fallit,
           fixaque semanimi corpore tela rapit,
      stillantemque tenens generoso sanguine cultrum
           edidit impavidos ore minante sonos:
   <font size="2">
    840
   </font>
   'per tibi ego hunc iuro fortem castumque cruorem,
           perque tuos manes, qui mihi numen erunt,
      Tarquinium profuga poenas cum stirpe daturum.
           iam satis est virtus dissimulata diu.'
      illa iacens ad verba oculos sine lumine movit,
   <font size="2">
    845
   </font>
   visaque concussa dicta probare coma.
      fertur in exsequias animi matrona virilis
           et secum lacrimas invidiamque trahit.
      volnus inane patet: Brutus clamore Quirites
           concitat et regis facta nefanda refert.
   <font size="2">
    850
   </font>
   Tarquinius cum prole fugit: capit annua consul
           iura: dies regnis illa suprema fuit.
      Fallimur, an veris praenuntia venit hirundo,
           nec metuit ne qua versa recurrat hiems?
      saepe tamen, Procne, nimium properasse quereris,
   <font size="2">
    855
   </font>
   virque tuo Tereus frigore laetus erit.
  </p>
  <p>
   (25. H C) (26. A EN) 27. B EQVIR : NP (28. C C)
   <font size="2">
    856a
   </font>
  </p>
  <p>
   Iamque duae restant noctes de mense secundo,
           Marsque citos iunctis curribus urget equos;
      ex vero positum permansit Equirria nomen,
           quae deus in campo prospicit ipse suo.
   <font size="2">
    860
   </font>
   iure venis, Gradive: locum tua tempora poscunt,
           signatusque tuo nomine mensis adest.
      venimus in portum libro cum mense peracto.
           naviget hinc alia iam mihi linter aqua.
  </p>
 </body>
</div>