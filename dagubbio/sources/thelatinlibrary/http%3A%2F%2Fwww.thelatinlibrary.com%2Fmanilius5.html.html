<div>
 Manilius, Liber V
 <body>
  <p class="pagehead">
   M. MANILII ASTRONOMICON LIBER QUINTUS
  </p>
  <p class="border">
  </p>
  <p>
   Hic alius finisset iter signisque relatis
      quis adversa meant stellarum numina quinque
      quadriiugis et Phoebus equis et Delia bigis
      non ultra struxisset opus, caeloque rediret
      ac per descensum medios percurreret ignes
   <font size="2">
    5
   </font>
   Saturni, Iovis et Martis Solisque, sub illis
      post Venerem et Maia natum te, Luna, vagantem.
      me properare etiam mundus iubet omnia circum
      sidera vectatum toto decurrere caelo,
      cum semel aetherios ausus conscendere currus
   <font size="2">
    10
   </font>
   summum contigerim sua per fastigia culmen.
      hinc vocat Orion, magni pars maxima caeli,
      et ratis heroum, quae nunc quoque navigat astris,
      Fluminaque errantis late sinuantia flexus
      et biferum Cetos squamis atque ore tremendo
   <font size="2">
    15
   </font>
   Hesperidumque vigil custos et divitis auri
      et Canis in totum portans incendia mundum
      araque divorum, cui votum solvit Olympus;
      illinc per geminas Anguis qui labitur Arctos
      Heniochusque memor currus plaustrique Bootes
   <font size="2">
    20
   </font>
   atque Ariadnaeae caelestia dona coronae,
      victor et invisae Perseus cum falce Medusae
      Andromedanque necans genitor cum coniuge Cepheus,
      quaque volat stellatus Equus celerique Sagittae
      Delphinus certans et Iuppiter alite tectus,
   <font size="2">
    25
   </font>
   ceteraque in toto passim labentia caelo.
      quae mihi per proprias vires sunt cuncta canenda
      quid valeant ortu, quid cum merguntur in undas,
      et quota de bis sex astris pars quaeque reducat.
           Vir gregis et ponti victor, cui parte relicta
   <font size="2">
    32
   </font>
   nomen onusque dedit nec pelle immunis ab ipsa,
      Colchidos et magicas artes qui visere Iolcon
      Medeae iussit movitque venena per orbem,
   <font size="2">
    35
   </font>
   nunc quoque vicinam puppi, ceu naviget, Argo
      a dextri lateris ducit regione per astra.
      sed tum prima suos puppis consurgit in ignes,
      quattuor in partes cum Corniger extulit ora.
      illa quisquis erit terris oriente creatus,
   <font size="2">
    40
   </font>
   rector erit puppis clavoque immobilis haerens
      mutabit pelago terras ventisque sequetur
      fortunam totumque volet tranare profundum
      classibus atque alios menses altumque videre
      Phasin et in cautes Tiphyn superare ruentem.
   <font size="2">
    45
   </font>
   tolle sitos ortus hominum sub sidere tali,
      sustuleris bellum Troiae classemque solutam
      sanguine et appulsam terris; non invehet undis
      Persida nec pelagus Xerxes facietque tegetque;
      versa Syracusis Salamis non merget Athenas,
   <font size="2">
    50
   </font>
   Punica nec toto fluitabunt aequore rostra
      Actiacosque sinus inter suspensus utrimque
      orbis et in ponto caeli fortuna natabit.
      his ducibus caeco ducuntur in aequore classes
      et coit ipsa sibi tellus totusque per usus
   <font size="2">
    55
   </font>
   diversos rerum ventis arcessitur orbis.
           Sed decima lateris surgens de parte sinistri
      maximus Orion magnumque amplexus Olympum,
      quo fulgente super terras caelumque trahente
      ementita diem nigras nox contrahit alas,
   <font size="2">
    60
   </font>
   sollertis animos, velocia corpora finget
      atque agilem officio mentem curasque per omnis
      indelassato properantia corda vigore.
      instar erit populi totaque habitabit in urbe
      limina pervolitans unumque per omnia verbum
   <font size="2">
    65
   </font>
   mane salutandi portans communis amicus.
           Sed, cum se terris Aries ter quinque peractis
      partibus extollit, primum iuga tollit ab undis
      Heniochus clivoque rotas convellit ab imo,
      qua gelidus Boreas aquilonibus instat acutis.
   <font size="2">
    70
   </font>
   ille dabit proprium studium caeloque retentas
      quas prius in terris agitator amaverat artes:
      stare levi curru moderantem quattuor ora
      spumigeris frenata lupis et flectere equorum
      praevalidas vires ac torto stringere gyro;
   <font size="2">
    75
   </font>
   at, cum laxato fugerunt cardine claustra,
      exagitare feros pronumque antire volantis
      vixque rotis levibus summum contingere campum
      vincentem pedibus ventos, vel prima tenentem
      agmina in obliquum cursus agitare malignos
   <font size="2">
    80
   </font>
   obstantemque mora totum praecludere circum,
      vel medium turbae nunc dextros ire per orbes
      fidentem campo, nunc meta currere acuta
      spemque sub extremo dubiam suspendere casu.
      nec non alterno desultor sidere dorso
   <font size="2">
    85
   </font>
   quadrupedum et stabilis poterit defigere plantas,
      pervolitans et equos ludet per terga volantum;
      aut solo vectatus equo nunc arma movebit,
      nunc leget in longo per cursum praemia circo.
      quidquid de tali studio formatur habebit.
   <font size="2">
    90
   </font>
   hinc mihi Salmoneus (qui caelum imitatus in orbe,
      pontibus impositis missisque per aera quadrigis
      expressisse sonum mundi sibi visus et ipsum
      admovisse Iovem terris, dum fulmina fingit
      sensit, et immissos ignes super ipse secutus
   <font size="2">
    95
   </font>
   morte Iovem didicit) generatus possit haberi.
      hoc genitum credas de sidere Bellerophonten
      imposuisse viam mundo per signa volantem,
      cui caelum campus fuerat, terraeque fretumque
      sub pedibus, non ulla tulit vestigia cursus.
   <font size="2">
    100
   </font>
   his erit Heniochi surgens tibi forma notanda.
           Cumque decem partes Aries duplicaverit ortus,
      incipient Haedi tremulum producere mentum
      hirtaque tum demum terris promittere terga
      qua dexter Boreas spirat. ne crede severae
   <font size="2">
    105
   </font>
   frontis opus fingi, strictosque hinc ora Catones
      abruptumque pari Torquatum et Horatia facta.
      maius onus signo est, Haedis nec tanta petulcis
      conveniunt: levibus gaudent lascivaque signant
      pectora; et in lusus facilis agilemque vigorem
   <font size="2">
    110
   </font>
   desudant; vario ducunt in amore iuventam;
      in vulnus numquam virtus sed saepe libido
      impellit, turpisque emitur vel morte voluptas;
      et minimum cecidisse malum est, quia crimine vincunt.
      nec non et cultus pecorum nascentibus addunt
   <font size="2">
    115
   </font>
   pastoremque suum generant, cui fistula collo
      haereat et voces alterna per oscula ducat.
           Sed, cum bis denas augebit septima partes
      Lanigeri, surgent Hyades. quo tempore natis
      nulla quies placet, in nullo sunt otia fructu,
   <font size="2">
    120
   </font>
   sed populum turbamque petunt rerumque tumultus.
      seditio clamorque iuvat, Gracchosque tenentis
      rostra volunt Montemque Sacrum rarosque Quirites;
      pacis bella probant curaeque alimenta ministrant.
      immundosque greges agitant per sordida rura;
   <font size="2">
    125
   </font>
   et fidum Laertiadae genuere syboten.
      hos generant Hyades mores surgentibus astris.
           Ultima Lanigeri cum pars excluditur orbi,
      quae totum ostendit terris atque eruit undis,
      Olenie servans praegressos tollitur Haedos
   <font size="2">
    130
   </font>
   egelido stellata polo, qua dextera pars est,
      officio magni mater Iovis. illa Tonanti
      fida alimenta dedit pectusque implevit hiantis
      lacte suo, dedit et dignas ad fulmina vires.
      hinc trepidae mentes tremebundaque corda creantur
   <font size="2">
    135
   </font>
   suspensa ad strepitus levibusque obnoxia causis.
      his etiam ingenita est visendi ignota cupido,
      ut nova per montes quaerunt arbusta capellae,
      semper et ulterius pascentes tendere gaudent.
           Taurus, in aversos praeceps cum tollitur ortus,
   <font size="2">
    140
   </font>
   sexta parte sui certantis luce sorores
      Pleiadas ducit. quibus aspirantibus almam
      in lucem eduntur Bacchi Venerisque sequaces
      perque dapes mensasque super petulantia corda
      et sale mordaci dulcis quaerentia risus.
   <font size="2">
    145
   </font>
   illis cura sui cultus frontisque decorae
      semper erit: tortos in fluctum ponere crines
      aut vinclis revocare comas et vertice denso
      fingere et appositis caput emutare capillis
      pumicibusque cavis horrentia membra polire
   <font size="2">
    150
   </font>
   atque odisse virum teretisque optare lacertos.
      femineae vestes, nec in usum tegmina plantis
      sed speciem, fictique placent ad mollia gressus.
      naturae pudet, atque habitat sub pectore caeca
      ambitio, et morbum virtutis nomine iactant.
   <font size="2">
    155
   </font>
   semper amare parum est: cupient et amare videri.
           Iam vero Geminis fraterna ferentibus astra
      in caelum summoque natantibus aequore ponti
      septima pars Leporem tollit. quo sidere natis
      vix alas natura negat volucrisque meatus:
   <font size="2">
    160
   </font>
   tantus erit per membra vigor referentia ventos.
      ille prius victor stadio quam missus abibit;
      ille cito motu rigidos eludere caestus,
      nunc exire levis missas nunc mittere palmas,
      ille pilam celeri fugientem reddere planta
   <font size="2">
    165
   </font>
   et pedibus pensare manus et ludere fulcro
      mobilibusque citos ictus glomerare lacertis,
      ille potens turba perfundere membra pilarum
      per totumque vagas corpus disponere palmas,
      ut teneat tantos orbes sibique ipse reludat
   <font size="2">
    170
   </font>
   et velut edoctos iubeat volitare per ipsum.
      invigilat curis, somnos industria vincit,
      otia per varios exercet dulcia lusus.
           Nunc Cancro vicina canam, cui parte sinistra
      consurgunt Iugulae. quibus aspirantibus orti
   <font size="2">
    175
   </font>
   te, Meleagre, colunt flammis absentibus ustum
      reddentemque tuae per mortem munera matri,
      cuius et ante necem paulatim vita sepulta est,
      atque Atalantaeos conatum ferre labores,
      et Calydonea bellantem rupe puellam
   <font size="2">
    180
   </font>
   vincentemque viros et quam potuisse videre
      virgine maius erat sternentem vulnere primo.
      quaque erat Actaeon silvis mirandus, et ante
      quam canibus nova praeda fuit, ducuntur et ipsi,
      retibus et claudunt campos, formidine montes.
   <font size="2">
    185
   </font>
   mendacisque parant foveas laqueosque tenacis
      currentisque feras pedicarum compede nectunt
      aut canibus ferrove necant praedasque reportant.
      sunt quibus in ponto studium est cepisse ferarum
      diversas facies et caeco mersa profundo
   <font size="2">
    190
   </font>
   sternere litoreis monstrorum corpora harenis
      horrendumque fretis in bella lacessere pontum
      et colare vagos inductis retibus amnes
      ac per nulla sequi dubias vestigia praedas,
      luxuriae quia terra parum, fastidit et orbem
   <font size="2">
    195
   </font>
   venter, et ipse gulam Nereus ex aequore pascit.
           At Procyon oriens, cum iam vicesima Cancro
      septimaque ex undis pars sese emergit in astra,
      venatus non ille quidem verum arma creatis
      venandi tribuit. catulos nutrire sagacis
   <font size="2">
    200
   </font>
   et genus a proavis, mores numerare per urbes,
      retiaque et valida venabula cuspide fixa
      lentaque correctis formare hastilia nodis,
      et quaecumque solet venandi poscere cura
      in proprios fabricare dabit venalia quaestus.
   <font size="2">
    205
   </font>
   Cum vero in vastos surget Nemeaeus hiatus,
      exoritur candens latratque Canicula flammas
      et rabit igne suo geminatque incendia solis.
      qua subdente facem terris radiosque vomente
      divinat cineres orbes fatumque supremum
   <font size="2">
    210
   </font>
   sortitur, languetque suis Neptunus in undis,
      et viridis nemori sanguis decedit et herbis.
      cuncta peregrinos orbes animalia quaerunt
      atque eget alterius mundus; natura suismet
      aegrotat morbis nimios obsessa per aestus
   <font size="2">
    215
   </font>
   inque rogo vivit: tantus per sidera fervor
      funditur atque uno cessant in lumine cuncta.
      haec ubi se ponto per primas extulit oras,
      nascentem quam nec pelagi restinxerit unda,
      effrenos animos violentaque pectora finget
   <font size="2">
    220
   </font>
   irarumque dabit fluctus odiumque metumque
      totius vulgi. praecurrunt verba loquentis,
      ante os est animus nec magnis concita causis
      corda micant et lingua rabit latratque loquendo,
      morsibus et crebris dentes in voce relinquit.
   <font size="2">
    225
   </font>
   ardescit vino vitium, viresque ministrat
      Bacchus et in flammam saevas exsuscitat iras.
      nec silvas rupesque timent vastosque leones
      aut spumantis apri dentes atque arma ferarum,
      effunduntque suas concesso in corpore flammas.
   <font size="2">
    230
   </font>
   ne talis mirere artes sub sidere tali,
      cernis ut ipsum etiam sidus venetur in astris;
      praegressum quaerit Leporem comprendere cursu.
           Ultima pars magni cum tollitur orta Leonis,
      Crater auratis surgit caelatus ab astris.
   <font size="2">
    235
   </font>
   inde trahit quicumque genus moresque, sequetur
      irriguos ruris campos amnesque lacusque,
      et te, Bacche, tuas nubentem iunget ad ulmos,
      disponetve iugis imitatus fronde choreas,
      robore vel proprio fidentem in bracchia ducet
   <font size="2">
    240
   </font>
   teque tibi credet semperque, ut matre resectum,
      abiunget thalamis, segetemque interseret uvis,
      quaeque alia innumeri cultus est forma per orbem
      pro regione colet. nec parce vina recepta
      hauriet, emeritis et fructibus ipse fruetur
   <font size="2">
    245
   </font>
   gaudebitque mero mergetque in pocula mentem.
      nec solum terrae spem credet in annua vota:
      annonae quoque vectigal mercesque sequetur
      praecipue quas umor alit nec deserit unda.
      talis effinget Crater umoris amator.
   <font size="2">
    250
   </font>
   Iam subit Erigone. quae cum tibi quinque feretur
      partibus ereptis ponto, tollentur ab undis
      clara Ariadnaeae quondam monumenta coronae
      et mollis tribuent artes. hinc dona puellae
      namque nitent, illinc oriens est ipsa puella.
   <font size="2">
    255
   </font>
   ille colet nitidis gemmantem floribus hortum
      caeruleumque oleis viridemve in gramine collem.
   <font size="2">
    260
   </font>
   pallentis violas et purpureos hyacinthos
   <font size="2">
    257
   </font>
   liliaque et Tyrias imitata papavera luces
      vernantisque rosae rubicundo sanguine florem
      conseret et veris depinget prata figuris.
   <font size="2">
    261
   </font>
   aut varios nectet flores sertisque locabit
      effingetque suum sidus similisque &lt;coronas
      Cnosiacae faciet; calamosque&gt; in mutua pressos
   <font size="2">
    263a
   </font>
   incoquet atque Arabum Syriis mulcebit odores
      et medios unguenta dabit referentia flatus,
      ut sit adulterio sucorum gratia maior.
      munditiae &lt;cordi&gt; cultusque artesque decorae
      et lenocinium vitae praesensque voluptas.
      Virginis hoc anni poscunt floresque Coronae.
           At, cum per decimam consurgens horrida partem
   <font size="2">
    270
   </font>
   Spica feret prae se vallantis corpus aristas,
      arvorum ingenerat studium rurisque colendi
      seminaque in faenus sulcatis credere terris
      usuramque sequi maiorem sorte receptis
      frugibus innumeris atque horrea quaerere messi
   <font size="2">
    275
   </font>
   (quod solum decuit mortalis nosse metallum:
      nulla fames, non ulla forent ieiunia terris;
      dives erat census saturatis gentibus &lt;olim
      argenti venis aurique latentibus&gt; orbi)
   <font size="2">
    278a
   </font>
   et, si forte labor vires tardaverit, artes
      quis sine nulla Ceres, non ullus seminis usus,
      subdere fracturo silici frumenta superque
      ducere pendentis orbes et mergere farra
      ac torrere focis hominumque alimenta parare
      atque unum genus in multas variare figuras.
      et, quia dispositis habitatur spica per artem
   <font size="2">
    285
   </font>
   frugibus, ac structo similis componitur ordo,
      seminibusque suis cellas atque horrea praebet,
      sculpentem faciet sanctis laquearia templis
      condentemque novum caelum per tecta Tonantis.
      haec fuerat quondam divis concessa figura,
   <font size="2">
    290
   </font>
   nunc iam luxuriae pars est: triclinia templis
      concertant, tectique auro iam vescimur auro.
           Sed parte octava surgentem cerne Sagittam
      Chelarum. dabit haec iaculum torquere lacertis,
      et calamum nervis, glaebas et mittere virgis,
   <font size="2">
    295
   </font>
   pendentemque suo volucrem deprendere caelo,
      cuspide vel triplici securum figere piscem.
      quod potius dederim Teucro sidusve genusve,
      teve, Philoctete, cui malim credere parti?
      Hectoris ille faces arcu taedamque fugavit,
   <font size="2">
    300
   </font>
   mittebat saevos ignes quae mille carinis.
      hic sortem pharetra Troiae bellique gerebat,
      maior et armatis hostis subsederat exul.
      quin etiam ille pater tali de sidere cretus
      esse potest, qui serpentem super ora cubantem
   <font size="2">
    305
   </font>
   infelix nati somnumque animamque bibentem
      sustinuit misso petere ac prosternere telo.
      ars erat esse patrem; vicit natura periclum
      et pariter iuvenem somnoque ac morte levavit
      tunc iterum natum et fato per somnia raptum.
   <font size="2">
    310
   </font>
   At, cum secretis improvidus Haedus in antris
      erranti similis fratrum vestigia quaerit
      postque gregem longo producitur intervallo,
      sollertis animos agitataque pectora in usus
      effingit varios nec deficientia curis
   <font size="2">
    315
   </font>
   nec contenta domo. populi sunt illa ministra
      perque magistratus et publica iura feruntur.
      non illo coram digitos quaesiverit hasta,
      defueritque bonis sector, poenamque lucretur
      noxius et patriam fraudarit debitor aeris.
   <font size="2">
    320
   </font>
   cognitor est urbis. nec non lascivit amores
      in varios ponitque forum suadente Lyaeo,
      mobilis in saltus et scaenae mollior arte.
           Nunc surgente Lyra testudinis enatat undis
      forma per heredem tantum post fata sonantis,
   <font size="2">
    325
   </font>
   qua quondam somnumque fretis Oeagrius Orpheus
      et sensus scopulis et silvis addidit aures
      et Diti lacrimas et morti denique finem.
      hinc venient vocis dotes chordaeque sonantis
      garrulaque &lt;in&gt; modulos diversa tibia forma
   <font size="2">
    330
   </font>
   et quodcumque manu loquitur flatuque movetur.
      ille dabit cantus inter convivia dulcis
      mulcebitque sono Bacchum noctemque tenebit.
      quin etiam curas inter secreta movebit
      carmina furtivo modulatus murmure vocem,
   <font size="2">
    335
   </font>
   solus et ipse suas semper cantabit ad aures,
      sic dictante Lyra, cum pars vicesima sexta
      Chelarum surget, quae cornua ducet ad astra.
           Quid regione Nepae vix partes octo trahentis
      Ara ferens turis stellis imitantibus ignem,
   <font size="2">
    340
   </font>
   in qua devoti quondam cecidere Gigantes,
      nec prius armavit violento fulmine dextram
      Iuppiter, ante deos quam constitit ipse sacerdos?
      quos potius fingent ortus quam templa colentis
      atque auctoratos in tertia iura ministros,
   <font size="2">
    345
   </font>
   divorumque sacra venerantis numina voce,
      paene deos et qui possint ventura videre?
           Quattuor appositis Centaurus partibus effert
      sidera et ex ipso mores nascentibus addit.
      aut stimulis agitabit onus mixtasque iugabit
   <font size="2">
    350
   </font>
   semine quadrupedes aut curru celsior ibit
      aut onerabit equos armis aut ducet in arma.
      ille tenet medicas artes ad membra ferarum
      et non auditos mutarum tollere morbos.
      hoc est artis opus, non exspectare gementis
   <font size="2">
    355
   </font>
   et sibi non aegrum iamdudum credere corpus.
           Hunc subit Arcitenens, cuius pars quinta nitentem
      Arcturum ostendit ponto. quo tempore natis
      Fortuna ipsa suos audet committere census,
      regalis ut opes et sancta aeraria servent
   <font size="2">
    360
   </font>
   regnantes sub rege suo rerumque ministri,
      tutelamque gerant populi, domibusve regendis
      praepositi curas alieno limine claudant.
           Arcitenens cum se totum produxerit undis,
      ter decima sub parte feri formantibus astris
   <font size="2">
    365
   </font>
   plumeus in caelum nitidis Olor evolat alis.
      quo surgente trahens lucem matremque relinquens
      ipse quoque aerios populos caeloque dicatum
      alituum genus in studium censusque vocabit.
      mille fluent artes: aut bellum indicere mundo
   <font size="2">
    370
   </font>
   et medios inter volucrem prensare meatus,
      aut nidis damnare suis, ramove sedentem
      pascentemve super surgentia ducere lina.
      atque haec in luxum. iam ventri longius itur
      quam modo militiae: Numidarum pascimur oris
   <font size="2">
    375
   </font>
   Phasidos et lucis; arcessitur inde macellum
      unde aurata novo devecta est aequore pellis.
      quin etiam linguas hominum sensusque docebit
      aerias volucres novaque in commercia ducet
      verbaque praecipiet naturae lege negata.
   <font size="2">
    380
   </font>
   ipse deum Cycnus condit vocemque sub illo
      non totus volucer, secumque immurmurat intus.
      nec te praetereant clausas qui culmine summo
      pascere aves Veneris gaudent et reddere caelo
      aut certis revocare notis, totamve per urbem
   <font size="2">
    385
   </font>
   qui gestant caveis volucres ad iussa paratas,
      quorum omnis parvo consistit passere census.
      has erit et similis tribuens Olor aureus artes.
           Anguitenens magno circumdatus orbe draconis,
      cum venit in regione tuae, Capricorne, figurae,
   <font size="2">
    390
   </font>
   non inimica facit serpentum membra creatis.
      accipient sinibusque suis peploque fluenti
      osculaque horrendis iungent impune venenis.
           At, cum se patrio producens aequore Piscis
      in caelumque ferens alienis finibus ibit,
   <font size="2">
    395
   </font>
   quisquis erit tali capiens sub tempore vitam,
      litoribus ripisve suos circumferet annos,
      pendentem et caeco captabit in aequore piscem,
      et perlucentis cupiens prensare lapillos
   <font size="2">
    531
   </font>
   verticibus mediis oculos immittet avaros
      cumque suis domibus concha valloque latentis
   <font size="2">
    399
   </font>
   protrahet immersus. nihil est audere relictum:
      quaestus naufragio petitur corpusque profundo
      immissum pariter quam praeda exquiritur ipsa.
      nec semper tanti merces est parva laboris:
      censibus aequantur conchae, lapidumque nitore
      vix quisquam est locuples. oneratur terra profundo.
   <font size="2">
    405
   </font>
   tali sorte suas artes per litora tractat,
      aut emit externos pretio mutatque labores
      institor aequoreae varia sub imagine mercis.
           Cumque Fidis magno succedunt sidera mundo
      quaesitor scelerum veniet vindexque reorum,
   <font size="2">
    410
   </font>
   qui commissa suis rimabitur argumentis
      in lucemque trahet tacita latitantia fraude.
      hinc etiam immitis tortor poenaeque minister
      et quisquis verove favet culpamve perodit
      proditur atque alto qui iurgia pectore tollat.
   <font size="2">
    415
   </font>
   Caeruleus ponto cum se Delphinus in astra
      erigit et squamam stellis imitantibus exit,
      ambiguus terrae partus pelagique creatur.
      nam, velut ipse citis perlabitur aequora pinnis
      nunc summum scindens pelagus nunc alta profundi
   <font size="2">
    420
   </font>
   et sinibus vires sumit fluctumque figurat,
      sic, venit ex illo quisquis, volitabit in undis.
      nunc alterna ferens in lentos bracchia tractus
      &lt;conspicuus franget spumanti limite pontum&gt;
   <font size="2">
    423a
   </font>
   et plausa resonabit aqua, nunc aequore mersas
      diducet palmas furtiva biremis in ipso,
      nunc in aquas rectus veniet passuque natabit
      et vada mentitus reddet super aequora campum;
      aut immota ferens in tergus membra latusque
      non onerabit aquas summisque accumbet in undis
      pendebitque super, totus sine remige velum.
   <font size="2">
    430
   </font>
   illis in ponto iucundum est quaerere pontum,
      corporaque immergunt undis ipsumque sub antris
      Nerea et aequoreas conantur visere Nymphas,
      exportantque maris praedas et rapta profundo
      naufragia atque imas avidi scrutantur harenas.
   <font size="2">
    435
   </font>
   par ex diverso studium sociatur utrumque
      in genus atque uno digestum semine surgit.
      adnumeres etiam illa licet cognata per artem
      corpora, quae valido saliunt excussa petauro
      alternosque cient motus, elatus et ante
   <font size="2">
    440
   </font>
   nunc iacet atque huius casu suspenditur ille,
      membrave per flammas orbesque emissa flagrantis,
      quae delphina suo per inane imitantia motu
   <font size="2">
    444
   </font>
   molliter ut liquidis per humum ponuntur in undis
   <font size="2">
    443
   </font>
   et viduata volant pinnis et in aere ludunt.
   <font size="2">
    445
   </font>
   at, si deficient artes, remanebit in illis
      materies tamen apta; dabit natura vigorem
      atque alacris cursus campoque volantia membra.
           Sed regione means Cepheus umentis Aquari
      non dabit in lusum mores. facit ora severae
   <font size="2">
    450
   </font>
   frontis &lt;is&gt; ac vultus componit pondere mentis.
      pascentur curis veterumque exempla revolvent
      semper et antiqui laudabunt verba Catonis.
      componet teneros etiam qui nutriat annos
   <font size="2">
    455
   </font>
   et dominum dominus praetextae lege sequatur
      quodque agat id credat, stupefactus imagine iuris,
      tutorisve supercilium patruive rigorem.
   <font size="2">
    454
   </font>
   quin etiam tragico praestabunt verba coturno,
   <font size="2">
    458
   </font>
   cuius erit, quamquam in chartis, stilus ipse cruentus
      nec minus hae scelerum facie rerumque tumultu
      gaudebunt. vix una trium memorare sepulcra
      ructantemque patrem natos solemque reversum
      et caecum sine nube diem, Thebana iuvabit
      dicere bella uteri mixtumque in fratre parentem,
      quin et Medeae natos fratremque patremque,
   <font size="2">
    465
   </font>
   hinc vestes flammas illinc pro munere missas
      aeriamque fugam natosque ex ignibus annos.
      mille alias rerum species in carmina ducent;
      forsitan ipse etiam Cepheus referetur in actus.
      et, siquis studio scribendi mitior ibit,
   <font size="2">
    470
   </font>
   comica componet laetis spectacula ludis,
      ardentis iuvenes raptasque in amore puellas
      elusosque senes agilisque per omnia servos,
      quis in cuncta suam produxit saecula vitam
      doctior urbe sua linguae sub flore Menander,
   <font size="2">
    475
   </font>
   qui vitae ostendit vitam chartisque sacravit.
      et, si tanta operum vires commenta negarint,
      externis tamen aptus erit, nunc voce poetis
      nunc tacito gestu referensque affectibus ora,
      et sua dicendo faciet,
   <font size="2">
    480a
   </font>
   scaenisque togatos
   <font size="2">
    482b
   </font>
   aut magnos heroas aget,
   <font size="2">
    482a
   </font>
   solusque per omnis
   <font size="2">
    480b
   </font>
   ibit personas et turbam reddet in uno;
      omnis fortunae vultum per membra reducet,
   <font size="2">
    483
   </font>
   aequabitque choros gestu cogetque videre
      praesentem Troiam Priamumque ante ora cadentem.
           Nunc Aquilae sidus referam, quae parte sinistra
      rorantis iuvenis, quem terris sustulit ipsa,
      fertur et extentis praedam circumvolat alis.
      fulmina missa refert et caelo militat ales
      bis sextamque notat partem fluvialis Aquari.
   <font size="2">
    490
   </font>
   illius in terris orientis tempore natus
      ad spolia et partas surget vel caede rapinas
      nec pacem bello, civem discernet ab hoste,
   <font size="2">
    494
   </font>
   cumque hominum derit strages, dabit ille ferarum.
   <font size="2">
    493
   </font>
   ipse sibi lex est, et qua fert cumque voluntas
   <font size="2">
    495
   </font>
   praecipitant vires; laus est contemnere cuncta.
      et, si forte bonis accesserit impetus ausis,
      improbitas fiet virtus, et condere bella
      et magnis patriam poterit ditare triumphis.
      et, quia non tractat volucris sed suggerit arma
   <font size="2">
    500
   </font>
   immissosque refert ignes et fulmina reddit,
      regis erit magnive ducis per bella minister
      ingentisque suis praestabit viribus usus.
           At, cum Cassiope bis denis partibus actis
      aequorei iuvenis dextra de parte resurgit,
   <font size="2">
    505
   </font>
   artifices auri faciet, qui mille figuris
      vertere opus possint caraeque acquirere dotem
      materiae et lapidum vivos miscere colores.
      hinc Augusta nitent sacratis munera templis,
      aurea Phoebeis certantia lumina flammis
   <font size="2">
    511
   </font>
   gemmarumque umbra radiantes lucibus ignes.
      hinc Pompeia manent veteris monumenta triumphi
      et Mithridateos vultus induta tropaea,
   <font size="2">
    510
   </font>
   non exstincta die semperque recentia flammis.
   <font size="2">
    515
   </font>
   hinc lenocinium formae cultusque repertus
      corporis atque auro quaesita est gratia frontis
      perque caput ducti lapides per colla manusque
      et pedibus niveis fulserunt aurea vincla.
      quid potius matrona velit tractare creatos
   <font size="2">
    520
   </font>
   quam factum revocare suos quod possit ad usus?
      ac, ne materies tali sub munere desit,
      quaerere sub terris aurum furtoque latentem
      naturam eruere &lt;omnem&gt; orbemque invertere praedae
      imperat et glaebas inter deprendere gazam
   <font size="2">
    525
   </font>
   invitamque novo tandem producere caelo.
      ille etiam fulvas avidus numerabit harenas
      perfundetque novo stillantia litora ponto
      parvaque ramentis faciet momenta minutis
      Pactolive leget census spumantis in aurum;
   <font size="2">
    530
   </font>
   aut coquet argenti glaebas venamque latentem
   <font size="2">
    533
   </font>
   eruet et silicem rivo saliente liquabit;
      aut facti mercator erit per utrumque metalli,
      alterum et alterius semper mutabit ad usus.
      talia Cassiope nascentum pectora finget.
           Andromedae sequitur sidus, quae Piscibus ortis
      bis sex in partes caelo venit aurea dextro.
      hanc quondam poenae dirorum culpa parentum
   <font size="2">
    540
   </font>
   prodidit, infestus totis cum finibus omnis
      incubuit pontus, fluitavit naufraga tellus,
      et quod erat regnum pelagus fuit. una malorum
   <font size="2">
    514
   </font>
   proposita est merces, vesano dedere ponto
   <font size="2">
    543
   </font>
   Andromedan, teneros ut belua manderet artus.
      hic hymenaeus erat, solataque publica damna
      privatis lacrimans ornatur victima poenae
      induiturque sinus non haec ad vota paratos,
      virginis et vivae rapitur sine funere funus.
      at, simul infesti ventum est ad litora ponti,
      mollia per duras panduntur bracchia cautes;
   <font size="2">
    550
   </font>
   astrinxere pedes scopulis, iniectaque vincla,
      et cruce virginea moritura puella pependit.
      servatur tamen in poena vultusque pudorque;
      supplicia ipsa decent; nivea cervice reclinis
      molliter ipsa suae custos est visa figurae.
   <font size="2">
    555
   </font>
   defluxere sinus umeris fugitque lacertos
      vestis et effusi scapulis haesere capilli.
      te circum alcyones pinnis planxere volantes
      fleveruntque tuos miserando carmine casus
      et tibi contextas umbram fecere per alas.
   <font size="2">
    560
   </font>
   ad tua sustinuit fluctus spectacula pontus
      assuetasque sibi desit perfundere rupes,
      extulit et liquido Nereis ab aequore vultus
      et, casus miserata tuos, roravit et undas.
      ipsa levi flatu refovens pendentia membra
   <font size="2">
    565
   </font>
   aura per extremas resonavit flebile rupes.
      tandem Gorgonei victorem Persea monstri
      felix illa dies redeuntem ad litora duxit.
      isque, ubi pendentem vidit de rupe puellam,
      deriguit, facie quem non stupefecerat hostis,
   <font size="2">
    570
   </font>
   vixque manu spolium tenuit, victorque Medusae
      victus in Andromeda est. iam cautibus invidet ipsis
      felicisque vocat, teneant quae membra, catenas;
      et, postquam poenae causam cognovit ab ipsa,
      destinat in thalamos per bellum vadere ponti,
   <font size="2">
    575
   </font>
   altera si Gorgo veniat, non territus illa.
      concitat aerios cursus flentisque parentes
      promissu vitae recreat pactusque maritam
      ad litus remeat. gravidus iam surgere pontus
      coeperat ac longo fugiebant agmine fluctus
   <font size="2">
    580
   </font>
   impellentis onus monstri. caput eminet undas
      scindentis pelagusque vomit, circumsonat aequor
      dentibus, inque ipso rapidum mare navigat ore;
      hinc vasti surgunt immensis torquibus orbes
      tergaque consumunt pelagus. sonat undique Phorcys
   <font size="2">
    585
   </font>
   atque ipsi metuunt montes scopulique ruentem.
      infelix virgo, quamvis sub vindice tanto
      quae tua tunc fuerat facies! quam fugit in auras
      spiritus! ut toto caruerunt sanguine membra,
      cum tua fata cavis e rupibus ipsa videres
   <font size="2">
    590
   </font>
   adnantemque tibi poenam pelagusque ferentem
      quantula praeda maris! quassis hic subvolat alis
      Perseus et semet caelo iaculatur in hostem
      Gorgoneo tinctum defigens sanguine ferrum.
      illa subit contra versamque a gurgite frontem
   <font size="2">
    595
   </font>
   erigit et tortis innitens orbibus alte
      emicat ac toto sublimis corpore fertur.
      sed, quantum illa subit, semper, iaculata profundo,
      in tantum revolat laxumque per aethera ludit
      Perseus et ceti subeuntis verberat ora.
   <font size="2">
    600
   </font>
   nec cedit tamen illa viro, sed saevit in auras
      morsibus, et vani crepitant sine vulnere dentes;
      efflat et in caelum pelagus mergitque volantem
      sanguineis undis pontumque exstillat in astra.
      spectabat pugnam pugnandi causa puella,
   <font size="2">
    605
   </font>
   iamque oblita sui metuit pro vindice tali
      suspirans animoque magis quam corpore pendet.
      tandem confossis subsedit belua membris
      plena maris summasque iterum remeavit ad undas
      et magnum vasto contexit corpore pontum,
   <font size="2">
    610
   </font>
   tum quoque terribilis nec virginis ore videnda.
      perfundit liquido Perseus in marmore corpus,
      maior et ex undis ad cautes pervolat altas
      solvitque haerentem vinclis de rupe puellam
      desponsam pugna, nupturam dote mariti.
   <font size="2">
    615
   </font>
   hic dedit Andromedae caelum stellisque sacravit
      mercedem tanti belli, quo concidit ipsa
      Gorgone non levius monstrum pelagusque levavit.
           Quisquis in Andromedae surgentis tempora ponto
      nascitur, immitis veniet poenaeque minister
   <font size="2">
    620
   </font>
   carceris et duri custos, quo stante superbe
      prostratae iaceant miserorum in limine matres
      pernoctesque patres cupiant extrema suorum
      oscula et in proprias animam transferre medullas.
      carnificisque venit mortem vendentis imago
   <font size="2">
    625
   </font>
   accensosque rogos, cui stricta saepe securi
      supplicium vectigal erit, qui denique posset
      pendentem e scopulis ipsam spectare puellam,
      vinctorum dominus sociusque in parte catenae
      interdum, poenis ut noxia corpora servet.
   <font size="2">
    630
   </font>
   Piscibus exortis cum pars vicesima prima
      signabit terrae limen, fulgebit et orbi,
      aerius nascetur Equus caeloque volabit,
      velocisque dabit sub tali tempore partus
      omne per officium vigilantia membra ferentis.
   <font size="2">
    635
   </font>
   hic glomerabit equo gyros dorsoque superbus
      ardua bella geret rector cum milite mixtus;
      hic stadium fraudare fide poteritque videri
      mentitus passus et campum tollere cursu.
      nam quis ab extremo citius revolaverit orbe
   <font size="2">
    640
   </font>
   nuntius extremumve levis penetraverit orbem?
      vilibus ille etiam sanabit vulnera sucis
      quadrupedum, et medicas herbas in membra ferarum
      noverit, humanos et quae nascentur ad usus.
           Nixa genu species et Graio nomine dicta
   <font size="2">
    645
   </font>
   Engonasin, cui nulla fides sub origine constat,
      dextra per extremos attollit lumina Pisces.
      hinc fuga nascentum, dolus insidiaeque creantur,
      grassatorque venit media metuendus in urbe.
      et, si forte aliquas animus consurget in artes,
   <font size="2">
    650
   </font>
   in praerupta dabit studium, vendetque periclo
      ingenium, ac tenuis ausus sine limite gressus
      certa per extentos ponet vestigia funes
      et caeli meditatus iter vestigia perdet
      paene sua et pendens populum suspendet ab ipso.
   <font size="2">
    655
   </font>
   Laeva sub extremis consurgunt sidera Ceti
      Piscibus Andromedan ponto caeloque sequentis.
      hoc trahit in pelagi caedes et vulnera natos
      squamigeri gregis, extentis laqueare porfundum
      retibus et pontum vinclis artare furentis;
   <font size="2">
    660
   </font>
   et velut in laxo securas aequore phocas
      carceribus claudent raris et compede nectent
      incautosque trahent macularum nemine thynnos.
      nec cepisse sat est: luctantur corpora nodis
      exceptantque novas acies ferroque necantur,
   <font size="2">
    665
   </font>
   inficiturque suo permixtus sanguine pontus.
      tum quoque, cum toto iacuerunt litore praedae,
      altera fit caedis caedes: scinduntur in artus,
      corpore et ex uno varius discribitur usus.
      illa datis melior, sucis pars illa retentis.
   <font size="2">
    670
   </font>
   hinc sanies pretiosa fluit floremque cruoris
      evomit ex mixto gustum sale temperat oris;
      illa putris turbae strages confunditur omnis
      permiscetque suas alterna in damna figuras
      communemque cibis usum sucumque ministrat.
   <font size="2">
    675
   </font>
   aut, cum caeruleo stetit ipsa simillima ponto
      squamigerum nubes turbaque immobilis haeret,
      excipitur vasta circum vallata sagena
      ingentisque lacus et Bacchi dolia complet
      umorisque vomit socias per mutua dotes
   <font size="2">
    680
   </font>
   et fluit in liquidam tabem resoluta medullas.
      quin etiam magnas poterunt celebrare salinas
      et pontum coquere et ponti secernere virus,
      cum solidum certo distendunt margine campum
      appelluntque suo deductum ex aequore fluctum
   <font size="2">
    685
   </font>
   claudendoque negant abitum: sic suscipit undas
      area et epoto per solem umore nitescit.
      congeritur siccum pelagus mensisque profundi
      canities detonsa maris, spumaeque rigentis
      ingentis faciunt tumulos, pelagique venenum,
   <font size="2">
    690
   </font>
   quo perit usus aquae suco corruptus amaro,
      vitali sale permutant redduntque salubre.
           At, revoluta polo cum primis vultibus Arctos
      ad sua perpetuos revocat vestigia passus
      numquam tincta vadis sed semper flexilis orbe,
   <font size="2">
    695
   </font>
   [aut Cynosura minor cum prima luce resurgit
      et pariter vastusve Leo vel Scorpius acer
      nocte sub extrema promittunt iura diei]
      non inimica ferae tali sub tempore natis
      ora ferent, placidasque regent commercia gentes.
   <font size="2">
    700
   </font>
   ille manu vastos poterit frenare leones
      et palpare lupos, pantheris ludere captis,
      nec fugiet validas cognati sideris ursas
      inque artes hominum perversaque munera ducet;
      ille elephanta premet dorso stimulisque movebit
   <font size="2">
    705
   </font>
   turpiter in tanto cedentem pondere punctis;
      ille tigrim rabie solvet pacique domabit,
      quaeque alia infestant furiis animalia terras
      iunget amicitia secum, catulosque sagacis
                                      *
   <font size="2">
    709a
   </font>
   has stellis proprias vires et tempora rerum
   <font size="2">
    30
   </font>
   constituit magni quondam fabricator Olympi.
                                      *
   <font size="2">
    709b
   </font>
   tertia Pleiadas dotavit forma sorores
      femineum rubro vultum suffusa pyropo,
      invenitque parem sub te, Cynosura, colorem,
      et quos Delphinus iaculatur quattuor ignes
      Deltotonque tribus facibus, similique nitentem
      luce Aquilam et flexos per lubrica terga dracones.
   <font size="2">
    715
   </font>
   tum quartum sextumque genus discernitur omni
      e numero, summamque gradus qui iungit utramque.
      maxima pars numero censu concluditur imo,
      quae neque per cunctas noctes neque tempore in omni
      resplendet vasto caeli summota profundo,
   <font size="2">
    720
   </font>
   sed, cum clara suos avertit Delia cursus
      cumque vagae stellae terris sua lumina condunt,
      mersit et ardentis Orion aureus ignes
      signaque transgressus permutat tempora Phoebus,
      effulget tenebris et nocte accenditur atra.
   <font size="2">
    725
   </font>
   tum conferta licet caeli fulgentia templa
      cernere seminibus &lt;minimis&gt; totumque micare
      stipatum stellis mundum nec cedere summa
   <font size="2">
    729
   </font>
   floribus aut siccae curvum per litus harenae,
      sed, quot eant semper nascentes aequore fluctus,
      quot delapsa cadant foliorum milia silvis,
      amplius hoc ignes numero volitare per orbem.
      utque per ingentis populus discribitur urbes,
      principiumque patres retinent et proximum equester
   <font size="2">
    735
   </font>
   ordo locum, populumque equiti populoque subire
      vulgus iners videas et iam sine nomine turbam,
      sic etiam magno quaedam res publica mundo est
      quam natura facit, quae caelo condidit urbem.
      sunt stellae procerum similes, sunt proxima primis
   <font size="2">
    740
   </font>
   sidera, suntque gradus atque omnia iusta priorum:
      maximus est populus summo qui culmine fertur;
      cui si pro numero vires natura dedisset,
      ipse suas aether flammas sufferre nequiret,
      totus et accenso mundus flagraret Olympo.
   <font size="2">
    745
   </font>
  </p>
  <p class="border">
  </p>
 </body>
</div>