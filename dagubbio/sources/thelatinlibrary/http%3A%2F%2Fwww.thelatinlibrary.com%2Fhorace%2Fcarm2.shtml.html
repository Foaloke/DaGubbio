<div>
 Horace: Odes II
 <body>
  <p class="pagehead">
   Q. HORATI FLACCI CARMINVM LIBER SECVNDVS
  </p>
  <p class="border">
  </p>
  <p>
   <b>
    I
   </b>
  </p>
  <p>
   Motum ex Metello consule civicum
      bellique causas et vitia et modos
           ludumque Fortunae gravisque
           principum amicitias et arma
  </p>
  <p>
   nondum expiatis uncta cruoribus,
   <font size="2">
    5
   </font>
   periculosae plenum opus aleae,
           tractas et incedis per ignis
           suppositos cineri doloso.
  </p>
  <p>
   Paulum severae Musa tragoediae
      desit theatris; mox, ubi publicas
   <font size="2">
    10
   </font>
   res ordinaris, grande munus
           Cecropio repetes coturno,
  </p>
  <p>
   insigne maestis praesidium reis
      et consulenti, Pollio, curiae,
           cui laurus aeternos honores
           Delmatico peperit triumpho.
   <font size="2">
    15
   </font>
  </p>
  <p>
   Iam nunc minaci murmure cornuum
      perstringis auris, iam litui strepunt,
           iam fulgor armorum fugacis
           terret equos equitumque voltus.
   <font size="2">
    20
   </font>
  </p>
  <p>
   Audire magnos iam videor duces
      non indecoro pulvere sordidos
           et cuncta terrarum subacta
           praeter atrocem animum Catonis.
  </p>
  <p>
   Iuno et deorum quisquis amicior
   <font size="2">
    25
   </font>
   Afris inulta cesserat impotens
           tellure, victorum nepotes
           rettulit inferias Iugurthae.
  </p>
  <p>
   Quis non Latino sanguine pinguior
      campus sepulcris impia proelia
   <font size="2">
    30
   </font>
   testatur auditumque Medis
           Hesperiae sonitum ruinae?
  </p>
  <p>
   Qui gurges aut quae flumina lugubris
      ignara belli? Quod mare Dauniae
           non decoloravere caedes?
           Quae caret ora cruore nostro?
   <font size="2">
    35
   </font>
  </p>
  <p>
   Sed ne relictis, Musa procax, iocis
      Ceae retractes munera Neniae,
           mecum Dionaeo sub antro
           quaere modos leviore plectro.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Nullus argento color est avaris
      abdito terris, inimice lamnae
      Crispe Sallusti, nisi temperato
           splendeat usu.
  </p>
  <p>
   Vivet extento Proculeius aevo,
   <font size="2">
    5
   </font>
   notus in fratres animi paterni;
      illum aget pinna metuente solui
           Fama superstes.
  </p>
  <p>
   Latius regnes avidum domando
      spiritum quam si Libyam remotis
   <font size="2">
    10
   </font>
   Gadibus iungas et uterque Poenus
           serviat uni.
  </p>
  <p>
   Crescit indulgens sibi dirus hydrops
      nec sitim pellit, nisi causa morbi
      fugerit venis et aquosus albo
   <font size="2">
    15
   </font>
   corpore languor.
  </p>
  <p>
   Redditum Cyri solio Prahaten
      dissidens plebi numero beatorum
      eximit Virtus populumque falsis
           dedocet uti
   <font size="2">
    20
   </font>
  </p>
  <p>
   vocibus, regnum et diadema tutum
      deferens uni propriamque laurum
      quisquis ingentis oculo inretorto
           spectat acervos.
  </p>
  <p class="shortborder">
  </p>
  <p>
   <b>
    III
   </b>
  </p>
  <p>
   Aequam memento rebus in arduis
      servare mentem, non secus in bonis
           ab insolenti temperatam
           laetitia, moriture Delli,
  </p>
  <p>
   seu maestus omni tempore vixeris
   <font size="2">
    5
   </font>
   seu te in remoto gramine per dies
           festos reclinatum bearis
           interiore nota Falerni.
  </p>
  <p>
   Quo pinus ingens albaque populus
      umbram hospitalem consociare amant
   <font size="2">
    10
   </font>
   ramis? Quid obliquo laborat
           lympha fugax trepidare rivo?
  </p>
  <p>
   Huc vina et unguenta et nimium brevis
      flores amoenae ferre iube rosae,
           dum res et aetas et Sororum
           fila trium patiuntur atra.
   <font size="2">
    15
   </font>
  </p>
  <p>
   Cedes coemptis saltibus et domo
      villaque, flauvs quam Tiberis lavit,
           cedes, et exstructis in altum
           divitiis potietur heres.
   <font size="2">
    20
   </font>
  </p>
  <p>
   Divesne prisco natus ab Inacho
      nil interest an pauper et infima
           de gente sub divo moreris,
           victima nil miserantis Orci;
  </p>
  <p>
   omnes eodem cogimur, omnium
   <font size="2">
    25
   </font>
   versatur urna serius ocius
           sors exitura et nos in aeternum
           exilium impositura cumbae.
  </p>
  <p class="shortborder">
  </p>
  <p>
   <b>
    IV
   </b>
  </p>
  <p>
   Ne sit ancillae tibi amor pudori,
      Xanthia Phoceu: prius insolentem
      serva Briseis niveo colore
           movit Anchillem;
  </p>
  <p>
   movit Aiacem Telamone natum
   <font size="2">
    5
   </font>
   forma captivae dominum Tecmessae;
      arsit Atrides medio in triumpho
           virgine rapta,
  </p>
  <p>
   barbarae postquam cecidere turmae
      Thessalo victore et ademptus Hector
   <font size="2">
    10
   </font>
   tradidit fessis leviora tolli
           Pergama Grais.
  </p>
  <p>
   Nescias an te generum beati
      Phyllidis flavae decorent parentes;
      regium certe genus et penatis
   <font size="2">
    15
   </font>
   maeret iniquos.
  </p>
  <p>
   Crede non illam tibi de scelesta
      plebe delectam, neque sic fidelem,
      sic lucro aversam potuisse nasci
           matre pudenda.
   <font size="2">
    20
   </font>
  </p>
  <p>
   Bracchia et voltum teretisque suras
      integer laudo: fuge suspicari
      cuius octauvm trepidavit aetas
           claudere lustrum.
  </p>
  <p class="shortborder">
  </p>
  <p>
   <b>
    V
   </b>
  </p>
  <p>
   Nondum subacta ferre iugum valet
      cervice, nondum munia comparis
           aequare nec tauri ruentis
           in venerem tolerare pondus.
  </p>
  <p>
   Circa virentis est animus tuae
   <font size="2">
    5
   </font>
   campos iuvencae, nunc fluviis gravem
           solantis aestum, nunc in udo
           ludere cum vitulis salicto
  </p>
  <p>
   praegestientis. Tolle cupidinem
      immitis uvae: iam tibi lividos
   <font size="2">
    10
   </font>
   distinguet autumnus racemos
           purpureo varius colore;
  </p>
  <p>
   iam te sequetur; currit enim ferox
      aetas et illi quos tibi dempserit
           adponet annos; iam proterva
           fronte petet Lalage maritum,
   <font size="2">
    15
   </font>
  </p>
  <p>
   dilecta, quantum non Pholoe fugax,
      non Chloris albo sic umero nitens
           ut pura nocturno renidet
           luna mari Cnidiusve Gyges,
   <font size="2">
    20
   </font>
  </p>
  <p>
   quem si puellarum insereres choro,
      mire sagacis falleret hospites
           discrimen obscurum solutis
           crinibus ambiguoque voltu.
  </p>
  <p class="shortborder">
  </p>
  <p>
   <b>
    VI
   </b>
  </p>
  <p>
   Septimi, Gadis aditure mecum et
      Cantabrum indoctum iuga ferre nostra et
      barbaras Syrtis, ubi Maura semper
           aestuat unda,
  </p>
  <p>
   Tibur Argeo positum colono
   <font size="2">
    5
   </font>
   sit meae sedes utinam senectae,
      sit modus lasso maris et viarum
           militiaeque.
  </p>
  <p>
   Unde si Parcae prohibent iniquae,
      dulce pellitis ovibus Galaesi
   <font size="2">
    10
   </font>
   flumen et regnata petam Laconi
           rura Phalantho.
  </p>
  <p>
   Ille terrarum mihi praeter omnis
      angulus ridet, ubi non Hymetto
      mella decedunt viridique certat
   <font size="2">
    15
   </font>
   baca Venafro,
  </p>
  <p>
   ver ubi longum tepidasque praebet
      Iuppiter brumas et amicus Aulon
      fertili Baccho minimum Falernis
           invidet uvis.
   <font size="2">
    20
   </font>
  </p>
  <p>
   Ille te mecum locus et beatae
      postulant arces; ibi tu calentem
      debita sparges lacrima favillam
           vatis amici.
  </p>
  <p class="shortborder">
  </p>
  <p>
   <b>
    VII
   </b>
  </p>
  <p>
   O saepe mecum tempus in ultimum
      deducte Bruto militiae duce,
           quis te redonavit Quiritem
           dis patriis Italoque caelo,
  </p>
  <p>
   Pompei, meorum prime sodalium,
   <font size="2">
    5
   </font>
   cum quo morantem saepe diem mero
           fregi, coronatus nitentis
           malobathro Syrio capillos?
  </p>
  <p>
   Tecum Philippos et celerem fugam
      sensi relicta non bene parmula,
   <font size="2">
    10
   </font>
   cum fracta virtus et minaces
           turpe solum tetigere mento;
  </p>
  <p>
   sed me per hostis Mercurius celer
      denso paventem sustulit aere,
           te rursus in bellum resorbens
   <font size="2">
    15
   </font>
   unda fretis tulit aestuosis.
  </p>
  <p>
   Ergo obligatam redde Iovi dapem
      longaque fessum militia latus
           depone sub lauru mea, nec
           parce cadis tibi destinatis.
   <font size="2">
    20
   </font>
  </p>
  <p>
   Oblivioso levia Massico
      ciboria exple, funde capacibus
           unguenta de conchis. Quis udo
           deproperare apio coronas
  </p>
  <p>
   curatve myrto? Quem Venus arbitrum
   <font size="2">
    25
   </font>
   dicet bibendi? Non ego sanius
           bacchabor Edonis: recepto
           dulce mihi furere est amico.
  </p>
  <p class="shortborder">
  </p>
  <p>
   <b>
    VIII
   </b>
  </p>
  <p>
   Ulla si iuris tibi peierati
      poena, Barine, nocuisset umquam,
      dente si nigro fieres vel uno
           turpior ungui,
  </p>
  <p>
   crederem; sed tu simul obligasti
   <font size="2">
    5
   </font>
   perfidum votis caput, enitescis
      pulchrior multo iuvenumque prodis
           publica cura.
  </p>
  <p>
   Expedit matris cineres opertos
      fallere et toto taciturna noctis
   <font size="2">
    10
   </font>
   signa cum caelo gelidaque divos
           morte carentis.
  </p>
  <p>
   Ridet hoc, inquam, Venus ipsa, rident
      simplices Nymphae, ferus et Cupido
      semper ardentis acuens sagittas
   <font size="2">
    15
   </font>
   cote cruenta.
  </p>
  <p>
   Adde quod pubes tibi crescit omnis,
      servitus crescit nova nec priores
      impiae tectum dominae relinquunt
           saepe minati.
   <font size="2">
    20
   </font>
  </p>
  <p>
   Te suis matres metuunt iuvencis,
      te senes parci miseraeque nuper
      virgines nuptae, tua ne retardet
           aura maritos.
  </p>
  <p class="shortborder">
  </p>
  <p>
   <b>
    IX
   </b>
  </p>
  <p>
   Non semper imbres nubibus hispidos
      manant in agros aut mare Caspium
           vexant inaequales procellae
           usque, nec Armeniis in oris,
  </p>
  <p>
   amice Valgi, stat glacies iners
   <font size="2">
    5
   </font>
   mensis per omnis aut Aquilonibus
           querqueta Gargani laborant
           et foliis viduantur orni:
  </p>
  <p>
   tu semper urges flebilibus modis
      Mysten ademptum, nec tibi Vespero
   <font size="2">
    10
   </font>
   surgente decedunt amores
           nec rapidum fugiente solem.
  </p>
  <p>
   At non ter aevo functus amabilem
      ploravit omnis Antilochum senex
           annos nec inpubem parentes
   <font size="2">
    15
   </font>
   Troilon aut Phrygiae sorores
  </p>
  <p>
   flevere semper. Desine mollium
      tandem querellarum et potius nova
           cantemus Augusti tropaea
           Caesaris et rigidum Niphaten
   <font size="2">
    20
   </font>
  </p>
  <p>
   Medumque flumen gentibus additum
      victis minores volvere vertices
           intraque praescriptum Gelonos
           exiguis equitare campis.
  </p>
  <p class="shortborder">
  </p>
  <p>
   <b>
    X
   </b>
  </p>
  <p>
   Rectius vives, Licini, neque altum
      semper urgendo neque, dum procellas
      cautus horrescis, nimium premendo
           litus iniquum.
  </p>
  <p>
   Auream quisquis mediocritatem
   <font size="2">
    5
   </font>
   diligit, tutus caret obsoleti
      sordibus tecti, caret invidenda
           sobrius aula.
  </p>
  <p>
   Saepius ventis agitatur ingens
      pinus et celsae graviore casu
   <font size="2">
    10
   </font>
   decidunt turres feriuntque summos
           fulgura montis.
  </p>
  <p>
   Sperat infestis, metuit secundis
      alteram sortem bene praeparatum
      pectus. Informis hiemes reducit
   <font size="2">
    15
   </font>
   Iuppiter, idem
  </p>
  <p>
   summovet. Non, si male nunc, et olim
      sic erit: quondam cithara tacentem
      suscitat Musam neque semper arcum
           tendit Apollo.
   <font size="2">
    20
   </font>
  </p>
  <p>
   Rebus angustis animosus atque
      fortis appare; sapienter idem
      contrahes vento nimium secundo
           turgida vela.
  </p>
  <p class="shortborder">
  </p>
  <p>
   <b>
    XI
   </b>
  </p>
  <p>
   Quid bellicosus Cantaber et Scythes,
      Hirpine Quincti, cogitet Hadria
           divisus obiecto, remittas
           quaerere nec trepides in usum
  </p>
  <p>
   poscentis aevi pauca: fugit retro
   <font size="2">
    5
   </font>
   levis iuventas et decor, arida
           pellente lascivos amores
           canitie facilemque somnum.
  </p>
  <p>
   Non semper idem floribus est honor
      vernis neque uno luna rubens nitet
   <font size="2">
    10
   </font>
   voltu: quid aeternis minorem
           consiliis animum fatigas?
  </p>
  <p>
   Cur non sub alta vel platano vel hac
      pinu iacentes sic temere et rosa
           canos odorati capillos,
   <font size="2">
    15
   </font>
   dum licet, Assyriaque nardo
  </p>
  <p>
   potamus uncti? dissipat Euhius
      curas edacis. Quis puer ocius
           restinguet ardentis Falerni
           pocula praetereunte lympha?
   <font size="2">
    20
   </font>
  </p>
  <p>
   Quis devium scortum eliciet domo
      Lyden? Eburna dic, age, cum lyra
           maturet, in comptum Lacaenae
           more comas religata nodum.
  </p>
  <p class="shortborder">
  </p>
  <p>
   <b>
    XII
   </b>
  </p>
  <p>
   Nolis longa ferae bella Numantiae,
      nec durum Hannibalem nec Siculum mare
      Poeno purpureum sanguine mollibus
           aptari citharae modis,
  </p>
  <p>
   nec saevos Lapithas et nimium mero
   <font size="2">
    5
   </font>
   Hylaeum domitosque Herculea manu
      Telluris iuvenes, unde periculum
           fulgens contremuit domus
  </p>
  <p>
   Saturni veteris; tuque pedestribus
      dices historiis proelia Caesaris,
   <font size="2">
    10
   </font>
   Maecenas, melius ductaque per vias
           regum colla minacium.
  </p>
  <p>
   Me dulcis dominae Musa Licymniae
      cantus, me voluit dicere lucidum
      fulgentis oculos et bene mutuis
   <font size="2">
    15
   </font>
   fidum pectus amoribus;
  </p>
  <p>
   quam nec ferre pedem dedecuit choris
      nec certare ioco nec dare bracchia
      ludentem nitidis virginibus sacro
           Dianae celebris die.
   <font size="2">
    20
   </font>
  </p>
  <p>
   Num tu quae tenuit dives Achaemenes
      aut pinguis Phrygiae Mygdonias opes
      permutare velis crine Licymniae,
           plenas aut Arabum domos
  </p>
  <p>
   cum flagrantia detorquet ad oscula
   <font size="2">
    25
   </font>
   cervicem aut facili saevitia negat
      quae poscente magis gaudeat eripi,
           interdum rapere occupet?
  </p>
  <p class="shortborder">
  </p>
  <p>
   <b>
    XIII
   </b>
  </p>
  <p>
   Ille et nefasto te posuit die,
      quicumque primum, et sacrilega manu
           produxit, arbos, in nepotum
           perniciem obprobriumque pagi;
  </p>
  <p>
   illum et parentis crediderim sui
   <font size="2">
    5
   </font>
   fregisse cervicem et penetralia
           sparsisse nocturno cruore
           hospitis, ille venena Colcha
  </p>
  <p>
   et quidquid usquam concipitur nefas
      tractavit, agro qui statuit meo
   <font size="2">
    10
   </font>
   te, triste lignum, te, caducum
           in domini caput inmerentis.
  </p>
  <p>
   Quid quisque vitet, nunquam homini satis
      cautum est in horas: navita Bosphorum
           Poenus perhorrescit neque ultra
   <font size="2">
    15
   </font>
   caeca timet aliunde fata,
  </p>
  <p>
   miles sagittas et celerem fugam
      Parthi, catenas Parthus et Italum
           robur; sed inprovisa leti
           uis rapuit rapietque gentis.
   <font size="2">
    20
   </font>
  </p>
  <p>
   Quam paene furvae regna Proserpinae
      et iudicantem vidimus Aeacum
           sedesque discriptas piorum et
           Aeoliis fidibus querentem
  </p>
  <p>
   Sappho puellis de popularibus
   <font size="2">
    25
   </font>
   et te sonantem plenius aureo,
           Alcaee, plectro dura navis,
           dura fugae mala, dura belli.
  </p>
  <p>
   Utrumque sacro digna silentio
      mirantur umbrae dicere, sed magis
   <font size="2">
    30
   </font>
   pugnas et exactos tyrannos
           densum umeris bibit aure volgus.
  </p>
  <p>
   Quid mirum, ubi illis carminibus stupens
      demittit atras belua centiceps
           auris et intorti capillis
   <font size="2">
    35
   </font>
   Eumenidum recreantur angues?
  </p>
  <p>
   Quin et Prometheus et Pelopis parens
      dulci laborum decipitur sono
           nec curat Orion leones
           aut timidos agitare lyncas.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    XIV
   </b>
  </p>
  <p>
   Eheu fugaces, Postume, Postume,
      labuntur anni nec pietas moram
           rugis et instanti senectae
           adferet indomitaeque morti,
  </p>
  <p>
   non, si trecenis quotquot eunt dies,
   <font size="2">
    5
   </font>
   amice, places inlacrimabilem
           Plutona tauris, qui ter amplum
           Geryonen Tityonque tristi
  </p>
  <p>
   compescit unda, scilicet omnibus
      quicumque terrae munere vescimur
   <font size="2">
    10
   </font>
   enaviganda, sive reges
           sive inopes erimus coloni.
  </p>
  <p>
   Frustra cruento Marte carebimus
      fractisque rauci fluctibus Hadriae,
           frustra per autumnos nocentem
   <font size="2">
    15
   </font>
   corporibus metuemus Austrum:
  </p>
  <p>
   visendus ater flumine languido
      Cocytos errans et Danai genus
           infame damnatusque longi
           Sisyphus Aeolides laboris.
   <font size="2">
    20
   </font>
  </p>
  <p>
   Linquenda tellus et domus et placens
      uxor, neque harum quas colis arborum
           te praeter invisas cupressos
           ulla brevem dominum sequetur;
  </p>
  <p>
   absumet heres Caecuba dignior
   <font size="2">
    25
   </font>
   servata centum clavibus et mero
           tinguet pavimentum superbo,
           pontificum potiore cenis.
  </p>
  <p class="shortborder">
  </p>
  <p>
   <b>
    XV
   </b>
  </p>
  <p>
   Iam pauca aratro iugera regiae
      moles relinquent, undique latius
           extenta visentur Lucrino
           stagna lacu platanusque caelebs
  </p>
  <p>
   evincet ulmos; tum violaria et
   <font size="2">
    5
   </font>
   myrtus et omnis copia narium
           spargent olivetis odorem
           fertilibus domino priori;
  </p>
  <p>
   tum spissa ramis laurea fervidos
      excludet ictus. Non ita Romuli
   <font size="2">
    10
   </font>
   praescriptum et intonsi Catonis
           auspiciis veterumque norma.
  </p>
  <p>
   Privatus illis census erat brevis,
      commune magnum; nulla decempedis
           metata privatis opacam
   <font size="2">
    15
   </font>
   porticus excipiebat Arcton,
  </p>
  <p>
   nec fortuitum spernere caespitem
      leges sinebant, oppida publico
           sumptu iubentes et deorum
           templa novo decorare saxo.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XVI
   </b>
  </p>
  <p>
   Otium divos rogat in patenti
      prensus Aegaeo, simul atra nubes
      condidit lunam neque certa fulgent
           sidera nautis;
  </p>
  <p>
   otium bello furiosa Thrace,
   <font size="2">
    5
   </font>
   otium Medi pharetra decori,
      Grosphe, non gemmis neque purpura
           venale neque auro.
  </p>
  <p>
   Non enim gazae neque consularis
      summovet lictor miseros tumultus
   <font size="2">
    10
   </font>
   mentis et curas laqueata circum
           tecta volantis.
  </p>
  <p>
   Vivitur parvo bene, cui paternum
      splendet in mensa tenui salinum
      nec levis somnos timor aut cupido
   <font size="2">
    15
   </font>
   sordidus aufert.
  </p>
  <p>
   Quid brevi fortes iaculamur aevo
      multa? Quid terras alio calentis
      sole mutamus? Patriae quis exul
           se quoque fugit?
   <font size="2">
    20
   </font>
  </p>
  <p>
   Scandit aeratas vitiosa navis
      cura nec turmas equitum relinquit,
      ocior cervis et agente nimbos
           ocior Euro.
  </p>
  <p>
   Laetus in praesens animus quod ultra est
   <font size="2">
    25
   </font>
   oderit curare et amara lento
      temperet risu: nihil est ab omni
           parte beatum.
  </p>
  <p>
   Abstulit clarum cita mors Achillem,
      longa Tithonum minuit senectus,
   <font size="2">
    30
   </font>
   et mihi forsan, tibi quod negarit,
           porriget hora.
  </p>
  <p>
   Te greges centum Siculaeque circum
      mugiunt vaccae, tibi tollit hinnitum
      apta quadrigis equa, te bis Afro
   <font size="2">
    35
   </font>
   murice tinctae
  </p>
  <p>
   vestiunt lanae; mihi parva rura et
      spiritum Graiae tenuem Camenae
      Parca non mendax dedit et malignum
           spernere volgus.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    XVII
   </b>
  </p>
  <p>
   Cur me querellis exanimas tuis?
      Nec dis amicum est nec mihi te prius
           obire, Maecenas, mearum
           grande decus columenque rerum.
  </p>
  <p>
   A! te meae si partem animae rapit
   <font size="2">
    5
   </font>
   maturior vis, quid moror altera,
           nec carus aeque nec superstes
           integer? Ille dies utramque
  </p>
  <p>
   ducet ruinam. Non ego perfidum
      dixi sacramentum: ibimus, ibimus,
   <font size="2">
    10
   </font>
   utcumque praecedes, supremum
           carpere iter comites parati.
  </p>
  <p>
   Me nec Chimaerae spiritus igneae
      nec, si resurgat centimanus gigas,
           divellet umquam: sic potenti
   <font size="2">
    15
   </font>
   Iustitiae placitumque Parcis.
  </p>
  <p>
   Seu Libra seu me Scorpios aspicit
      formidolosus, pars violentior
           natalis horae, seu tyrannus
           Hesperiae Capricornus undae,
   <font size="2">
    20
   </font>
  </p>
  <p>
   utrumque nostrum incredibili modo
      consentit astrum; te Iovis impio
           tutela Saturno refulgens
           eripuit volucrisque Fati
  </p>
  <p>
   tardavit alas, cum populus frequens
   <font size="2">
    25
   </font>
   laetum theatris ter crepuit sonum;
           me truncus inlapsus cerebro
           sustulerat, nisi Faunus ictum
  </p>
  <p>
   dextra levasset, Mercurialium
      custos virorum. Reddere victimas
   <font size="2">
    30
   </font>
   aedemque votivam memento;
           nos humilem feriemus agnam.
  </p>
  <p class="shortborder">
  </p>
  <p>
   <b>
    XVIII
   </b>
  </p>
  <p>
   Non ebur neque aureum
      mea renidet in domo lacunar;
           non trabes Hymettiae
      premunt columnas ultima recisas
           Africa, neque Attali
   <font size="2">
    5
   </font>
   ignotus heres regiam occupavi,
           nec Laconicas mihi
      trahunt honestae purpuras clientae.
           At fides et ingeni
      benigna vena est pauperemque dives
   <font size="2">
    10
   </font>
   me petit; nihil supra
      deos lacesso nec potentem amicum
           largiora flagito,
      satis beatus unicis Sabinis.
           Truditur dies die
   <font size="2">
    15
   </font>
   novaeque pergunt interire lunae;
           tu secanda marmora
      locas sub ipsum funus et sepulcri
           inmemor struis domos
      marisque Bais obstrepentis urges
   <font size="2">
    20
   </font>
   summovere litora,
      parum locuples continente ripa.
           Quid quod usque proximos
      revellis agri terminos et ultra
           limites clientium
   <font size="2">
    25
   </font>
   salis avarus? Pellitur paternos
           in sinu ferens deos
      et uxor et vir sordidosque natos.
           Nulla certior tamen
      rapacis Orci fine destinata
   <font size="2">
    30
   </font>
   aula divitem manet
      erum. Quid ultra tendis? Aequa tellus
           pauperi recluditur
      regumque pueris, nec satelles Orci
           callidum Promethea
   <font size="2">
    35
   </font>
   revexit auro captus. Hic superbum
           Tantalum atque Tantali
      genus coercet, hic levare functum
           pauperem laboribus
      vocatus atque non vocatus audit.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    XIX
   </b>
  </p>
  <p>
   Bacchum in remotis carmina rupibus
      vidi docentem, credite posteri,
           Nymphasque discentis et auris
           capripedum Satyrorum acutas.
  </p>
  <p>
   Euhoe, recenti mens trepidat metu
   <font size="2">
    5
   </font>
   plenoque Bacchi pectore turbidum
           laetatur. Euhoe, parce Liber,
           parce, gravi metuende thyrso.
  </p>
  <p>
   Fas pervicacis est mihi Thyiadas
      uinique fontem lactis et uberes
   <font size="2">
    10
   </font>
   cantare rivos atque truncis
           lapsa cavis iterare mella;
  </p>
  <p>
   fas et beatae coniugis additum
      stellis honorem tectaque Penthei
           disiecta non leni ruina,
   <font size="2">
    15
   </font>
   Thracis et exitium Lycurgi.
  </p>
  <p>
   Tu flectis amnes, tu mare barbarum,
      tu separatis uvidus in iugis
           nodo coerces viperino
           Bistonidum sine fraude crinis.
   <font size="2">
    20
   </font>
  </p>
  <p>
   Tu, cum parentis regna per arduum
      cohors Gigantum scanderet inpia,
           Rhoetum retorsisti leonis
           unguibus horribilique mala;
  </p>
  <p>
   quamquam, choreis aptior et iocis
   <font size="2">
    25
   </font>
   ludoque dictus, non sat idoneus
           pugnae ferebaris; sed idem
           pacis eras mediusque belli.
  </p>
  <p>
   Te vidit insons Cerberus aureo
      cornu decorum leniter atterens
   <font size="2">
    30
   </font>
   caudam et recedentis trilingui
           ore pedes tetigitque crura.
  </p>
  <p class="shortborder">
  </p>
  <p>
   <b>
    XX
   </b>
  </p>
  <p>
   Non usitata nec tenui ferar
      penna biformis per liquidum aethera
           vates neque in terris morabor
           longius invidiaque maior
  </p>
  <p>
   urbis relinquam. Non ego pauperum
   <font size="2">
    5
   </font>
   sanguis parentum, non ego quem vocas,
           dilecte Maecenas, obibo
           nec Stygia cohibebor unda.
  </p>
  <p>
   Iam iam residunt cruribus asperae
      pelles et album mutor in alitem
   <font size="2">
    10
   </font>
   superne nascunturque leves
           per digitos umerosque plumae.
  </p>
  <p>
   Iam Daedaleo ocior Icaro
      uisam gementis litora Bosphori
           Syrtisque Gaetulas canorus
   <font size="2">
    15
   </font>
   ales Hyperboreosque campos.
  </p>
  <p>
   Me Colchus et qui dissimulat metum
      Marsae cohortis Dacus et ultimi
           noscent Geloni, me peritus
           discet Hiber Rhodanique potor.
   <font size="2">
    20
   </font>
  </p>
  <p>
   Absint inani funere neniae
      luctusque turpes et querimoniae;
           conpesce clamorem ac sepulcri
           mitte supervacuos honores.
  </p>
 </body>
</div>