<div>
 Phaedrus Appendix
 <body>
  <p class="pagehead">
   APPENDIX PEROTTINA FABULARUM PHAEDRI
  </p>
  <p class="border">
  </p>
  <p>
   <b>
    I. [Simius et uulpes]
      Auarum etiam quod sibi superest non libenter dare
   </b>
  </p>
  <p>
   Vulpem rogabat partem caudae simius,
      contegere honeste posset ut nudas nates;
      cui sic maligna: "Longior fiat licet,
      tamen illam citius per lutum et spinas traham,
      partem tibi quam quamuis paruam impartiar."
  </p>
  <p>
   <b>
    II. [Auctor]
      De his qui legunt libellum
   </b>
   Hoc qualecumque est Musa quod ludit mea,
      nequitia pariter laudat et frugalitas,
      sed haec simpliciter; illa tacite irascitur.
  </p>
  <p>
   <b>
    III. [Auctor]
      Non esse plus aequo petendum
   </b>
  </p>
  <p>
   Arbitrio si Natura fixisset meo
      genus mortale, longe foret instructius.
      Nam cuncta nobis attribuisset commoda
      quae cui Fortuna indulgens animali dedit,
      elephanti uires et leonis impetum,
      cornicis aeuum, gloriam tauri trucis,
      equi uelocis placidam mansuetudinem;
      et adesset homini sua tamen sollertia.
      Nimirum in caelo secum ridet Iuppiter,
      haec qui negauit magno consilio hominibus,
      ne sceptrum mundi raperet nostra audacia.
      Ergo contenti munere inuicti Iouis
      fatalis annos decurramus temporis,
      nec plus conemur quam sinit mortalitas.
  </p>
  <p>
   <b>
    IV. [Mercurius et mulieres duae]
      De eodem alia fabula
   </b>
   Mercurium hospitio mulieres olim duae
      inliberali et sordido receperant;
      quarum una in cunis paruum habebat filium,
      quaestus placebat alteri meretricius.
      Ergo ut referret gratiam officiis parem,
      abiturus et iam limen excedens ait:
      "Deum uidetis; tribuam uobis protinus
      quod quaeque optarit." Mater suppliciter rogat
      barbatum ut uideat natum quam primum suum;
      moecha ut sequatur sese quidquid tetigerit.
      Volat Mercurius, intro redeunt mulieres.
      Barbatus infans, ecce, uagitus ciet.
      Id forte meretrix cum rideret ualidius,
      nares repleuit umor ut fieri solet.
      Emungere igitur se uolens predit manu
      traxitque ad terram nasi longitudinem,
      et aliam ridens ipsa ridenda extitit.
  </p>
  <p>
   <b>
    V/VI. [Prometheus et dolus]
      De ueritate et mendacio
   </b>
  </p>
  <p>
   Olim Prometheus saeculi figulus noui
      cura subtili Veritatem fecerat,
      ut iura posset inter homines reddere.
      Subito accersitus nuntio magni Iouis
      commendat officinam fallaci Dolo,
      in disciplinam nuper quem receperat.
      Hic studio accensus, facie simulacrum pari,
      una statura, simile et membris omnibus,
      dum tempus habuit callida finxit manu.
      Quod prope iam totum mire cum positum foret,
      lutum ad faciendos illi defecit pedes.
      Redit magister, quo festinanter Dolus
      metu turbatus in suo sedit loco.
      Mirans Prometheus tantam similitudinem
      propriae uideri uoluit gloriam.
      Igitur fornaci pariter duo signa intulit;
      quibus percoctis atque infuso spiritu
      modesto gressu sancta incessit Veritas,
      at trunca species haesit in uestigio.
      Tunc falsa imago atque operis furtiui labor
      Mendacium appellatum est, quod negantibus
      pedes habere facile et ipse adsentio.
      Simulata interdum initio prosunt hominibus,
      sed tempore ipsa tamen apparet ueritas.
  </p>
  <p>
   <b>
    VII. [Auctor]
      Sensum aestimandum esse, non uerba
   </b>
  </p>
  <p>
   Ixion quod uersari narratur rota,
      uolubilem Fortunam iactari docet.
      Aduersus altos Sisyphus montes agens
      saxum labore summo, quod de uertice
      sudore semper irrito reuoluitur,
      ostendit hominum sine fine [esse] miserias.
      Quod stans in amne Tantalus medio sitit,
      auari describuntur, quos circumfluit
      usus bonorum, sed nil possunt tangere.
      urnis scelestae Danaides portant aquas,
      pertusa nec complere possunt dolia;
      immo luxuriae quicquid dederis perfluet.
      Nouem porrectus Tityos est per iugera,
      tristi renatum suggerens poenae iecur;
      quo quis maiorem possidet terrae locum,
      hoc demonstratur cura grauiore adfici.
      Consulto inuoluit ueritatem antiquitas
      ut sapiens intellegeret, erraret rudis.
  </p>
  <p>
   <b>
    VIII. [Auctor]
      De oraculo Apollinis
   </b>
  </p>
  <p>
   Vtilius nobis quid sit dic, Phoebe, obsecro,
      qui Delphos et formosum Parnasum incolis.
      Subito sacratae uatis horrescunt comae,
      tripodes mouentur, mugit adytis Religio,
      tremuntque lauri et ipse pallescit dies.
      Voces resoluit icta Pytho numine:
      "Audite, gentes, Delii monitus dei:
      pietatem colite, uota superis reddite;
      patriam, parentes, natos, castas coniuges
      defendite armis, hostem ferro pellite;
      amicos subleuate, miseris parcite;
      bonis fauete, subdolis ite obuiam;
      delicta uindicate, corripite impios,
      punite turpi thalamos qui uiolant stupro;
      malos cauete, nulli nimium credite."
      Haec elocuta concidit uirgo furens;
      furens profecto, nam quae dixit perdidit.
  </p>
  <p>
   <b>
    IX. [Aesopus et scriptor]
      De malo scriptore se laudante
   </b>
  </p>
  <p>
   Aesopo quidam scripta recitarat mala,
      in quis inepte multum se iactauerat.
      Scire ergo cupiens quidnam sentiret senex,
      "Numquid tibi" inquit "uisus sum superbior?"
      Haud uana nobis ingeni fiducia est."
      Confectus ille pessimo uolumine,
      "Ego" inquit "quod te laudas uehementer probo;
      namque hoc ab alio numquam contiget tibi."
  </p>
  <p>
   <b>
    X. [Pompeius et miles]
      Quam difficile sit hominem nosse
   </b>
  </p>
  <p>
   Magni Pompeii mile uasti corporis
      fracte loquendo et ambulando molliter
      famam cinaedi traxerat certissimi.
      Hic insidiatus nocte iumentis ducis
      cum ueste et auro et magno argenti pondere
      auertit mulos. Factum rumor dissipat;
      arguitur miles, rapitur in praetorium.
      Tum Magnus: "Quid ais? Tune me, commilito,
      spoliare es ausus?" Ille continuo exscreat
      sibi in sinistram et sputum digitis dissipat:
      "Sic, imperator, oculi exstillescant mei,
      si uidi aut tetigi." Tum uir animi simplicis
      id dedecus castrorum propelli iubet,
      nec cadere in illum credit tantam audaciam.
      Breue tempus intercessit, et fidens manu
      unum de nostris prouocabat barbarus.
      Sibi quisque metuit; primi iam mussant duces.
      Tandem cinaedus habitu, sed Mars uiribus,
      adit sedentem pro tribunali ducem,
      et uoce molli: "Licet?" eum uero eici,
      ut in re atroci, Magnus stomachans imperat.
      Tum quidam senior ex amicis principis:
      "Hunc ego committi satius fortunae arbitror,
      in quo iactura leuis est, quam fortem uirum,
      qui casu uictus temeritatis te arguat."
      Assensit Magnus et permisit militi
      prodire contra; qui mirante exercitu
      dicto celerius hostis abscidit caput,
      uictorque rediit. His tunc Pompeius super:
      "Corona, miles, equidem te dono libens,
      quia uindicasti laudem Romani imperi;
      sed exstillescant oculi sic" inquit "mei,"
      turpe illud imitans ius iurandum militis,
      "nisi tu abstulisti sarcinas nuper meas."
  </p>
  <p>
   <b>
    XI. [Iuno, Venus et gallina]
      De mulierum libidine
   </b>
  </p>
  <p>
   Cum castitatem Iuno laudaret suam,
      iocunditatis causa non renuit Venus,
      nullamque ut affirmaret esse illi parem
      interrogasse sic gallinam dicitur:
      "Dic, sodes, quanto possis satiari cibo?"
      Respondit illa "Quidquid dederis, satis erit,
      sic ut concedas pedibus aliquid scalpere."
      "Ne scalpas" inquit "satis est modius tritici?
      "Plane, immo nimium est, sed permitte scalpere."
      "Ex toto ne quid scalpas, quid desideras?"
      Tum denique illa fassa est naturae malum:
      "Licet horreum mi pateat, ego scalpam tamen."
      Risisse Iuno dicitur Veneris iocos,
      quia per gallinam denotauit feminas.
  </p>
  <p>
   <b>
    XII.Iuuencus et bos uetulus
      Quomodo domanda sit ferox iuuentus
   </b>
   Paterfamilias saeuum habebat filium.
      Hic, e conspectu cum patris recesserat,
      uerberibus seruos afficiebat plurimis
      et exercebat feruidam adulescentiam.
      Aesopus ergo narrat hoc breuiter seni:
      "Quidam iuuenco uetulum adiungebat bouem.
      Is cum refugiens impari collo iugum
      aetatis excusaret uires languidas,
      'Non est quod timeas' inquit illi rusticus;
      'non ut labores facio, sed ut istum domes,
      qui calce et cornu multos reddit debiles.'
      Et tu nisi istum tecum assidue retines,
      feroxque ingenium comprimis clementia,
      uide ne querela maior accrescat domus."
      [Atrocitati mansuetudo est remedium.]
  </p>
  <p>
   <b>
    XIII. [Aesopus et uictor gymnicus]
      Quomodo comprimatur aliquando iactantia
   </b>
  </p>
  <p>
   Victorem forte gymnici certaminis
      iactantiorem Phryx cum uidisset sophus,
      interrogauit an plus aduersarius
      ualuisset neruis. Ille: "Ne istud dixeris;
      multo fuere uires maiores meae."
      "Quod" inquit "ergo, stulte, meruisti decus,
      minus ualentem se uicisti fortior?
      Ferendus esses, arte si te diceres
      superasse eum qui te esset melior uiribus."
  </p>
  <p>
   XIV. [Asinus ad lyram]
      Quomodo ingenia saepe calamitate intercidant
  </p>
  <p>
   Asinus iacentem uidit in prato lyram;
      accessit et temptauit chordas ungula.
      Sonuere tactae. "Bella res mehercules
      male cessit" inquit "artis quia sum nescius.
      Si reperisset aliquis hanc prudentior,
      diuinis aures oblectasset cantibus."
      Sic saepe ingenia calamitate intercidunt.
  </p>
  <p>
   <b>
    XV. [Vidua et miles]
      Quanta sit inconstantia et libido mulierum
   </b>
  </p>
  <p>
   Per aliquot annos quaedam dilectum uirum
      amisit et sarchphago corpus condidit;
      a quo reuelli nullo cum posset modo
      et in sepulchro lugens uitam degeret,
      claram assecuta est famam castae coniugis.
      Interea fanum qui compilarant Iouis,
      cruci suffixi luerunt poenas numini.
      Horum reliquias ne quis posset tollere,
      custodes dantur milites cadauerum,
      monumentum iuxta, mulier quo se incluserat.
      Aliquando sitiens unus de custodibus
      aquam rogauit media nocte ancillulam,
      quae forte dominae tunc adsistebat suae
      dormitum eunti; namque lucubrauerat
      et usque in serum uigilias perduxerat.
      Paulum reclusis foribus miles prospicit,
      uidetque egregiam facie pulchra feminam.
      Correptus animus ilico succenditur
      oriturque sensim ut impotentis cupiditas.
      sollers acumen mille causas inuenit,
      per quas uidere posset uiduam saepius.
      Cotidiana capta consuetudine
      paulatim facta est aduenae submissior,
      mox artior reuinxit animum copula.
      Hic dum consumit noctes custos diligens,
      desideratum est corpus ex una cruce.
      Turbatus miles factum exponit mulieri.
      At sancta mulier "Non est quod timeas" ait,
      uirique corpus tradit figendum cruci,
      ne subeat ille poenas neglegentiae.
      Sic turpitudo laudis obsedit locum.
  </p>
  <p>
   <b>
    XVI. [Duo proci]
      Fortunam interdum praeter spem atque expectationem hominibus fauere
   </b>
  </p>
  <p>
   Vnam expectebant uirginem iuuenes duo.
      Vicit locuples genus et formam pauperis.
      Vt nuptiarum dictus aduenit dies,
      amans, dolorem quia non poterat perpeti,
      maerens propinquos contulit se in hortulos,
      quos ultra paulo uilla splendens diuitis
      erat acceptura uirginem e matri sinu,
      parum explicatur, turba concurrit frequens,
      et coniugalem praefent Hymenaeus facem.
      Asellus autem, qui solebat pauperi
      quaestum deferre, stabat portae in limine.
      Illum puellae casu conducunt sui,
      uiae labores teneros ne laedant pedes.
      Repente caelum, Veneris misericordia,
      uentis mouetur, intonat mundi fragor
      noctemque densis horridam nimbis parat.
      Lux rapitur oculis, et simul uis grandinis
      effusa trepidos passim comites dissipat,
      sibi quemque cogens petere praesidium fuga.
      Asellus notum proxime tectum subit,
      et uoce magna sese uenisse indicat.
      Procurrunt pueri, pulchram aspiciunt uirginem
      et admirantur; deinde domino nuntiant.
      Inter sodales ille paucos accubans
      amorem crebris auocabat poculis.
      Vbi nuntiatum est, recreatus gaudiis
      hortante Baccho et Venere, dulcis perficit
      aequalitatis inter plausus nuptias.
      Quaerunt parentes per praeconem filiam;
      Nouus maritus coniuge amissa dolet.
      Quid esset actum postquam populo innotuit,
      omnes fauorem comprobarunt caelitum.
  </p>
  <p>
   <b>
    XVII. [Aesopus et domina]
      Quam noceat saepe uerum dicere
   </b>
  </p>
  <p>
   Aesopus turpi cum seruiret feminae,
      quae se expingendo totum tricaret diem,
      uestem uniones aurum argentum sumeret,
      nec inueniret digito qui se tangeret,
      "Licetne paucis?" inquit. "Dicas." "Censeo,
      quiduis efficies, cultum se deposueris."
      "Adeone per me uideor tibi meliuscula?"
      "Immo, ni dederis, sponda cessabit tua."
      "At non cessabunt latera" respondit "tua";
      et obiurgari iussit ferulis garrulum.
      Post paulo armillam tollit fur argenteam.
      Eam non apparere ut dictum est mulieri,
      omnes furore plena uocat, et uerbera
      proponit grauia, uerum si non dixerint.
      "Aliis minare; me" inquit "non falles, era;
      flagris sum caesus , uerum quia dixi modo."
  </p>
  <p>
   <b>
    XVIII. [Gallus et feles lecticarii]
      Nimiam securitatem saepe in periculum homines ducere
   </b>
  </p>
  <p>
   Feles habebat gallus lecticarios.
      Hunc gloriose uulpes ut uidit uehi,
      sic est locuta: "Moneo praecaueas dolum;
      istorum uultus namque si consideres,
      praedam portare iudices, non sarcinam."
      Postquam esurire coepit felum societas,
      discerpsit dominum et fecit partes funeris.
  </p>
  <p>
   <b>
    XIX. [Scrofa parturiens et lupus]
      Faciendum prius de homine periculum quam eius te committas fidei
   </b>
  </p>
  <p>
   Premente partu scrofa cum gemeret iacens.
      Accurrit lupus et obstetricis partibus
      se posse fungi dixit, promittens opem.
      Quae uero nosset pectoris fraudem improbi,
      suspectum officium repudiauit malefici
      et "Satis est" inquit "si recedis longius."
      Quodsi perfidiae se commisisset lupi,
      pari dolore fata deflesset sua.
  </p>
  <p>
   <b>
    XX. [Aesopus et seruus profugus]
      Non esse malo addendum malum
   </b>
  </p>
  <p>
   Seruus profugiens dominum naturae asperae
      Aesopo occurrit, notus e uicinia.
      "Quid tu confusus?" "Dicam tibi clare, pater,
      hoc namque es dignus appellari nomine,
      tuto querela quia apud te deponitur.
      Plagae supersunt, desunt mihi cibaria.
      Subinde ad uillam mittor sine uiatico.
      Domi si cenat, totis persto noctibus;
      siue est uocatus, iaceo ad lucem in semita.
      emerui libertatem, canus seruio.
      Vllius essem culpae mihi si conscius,
      aequo animo ferrem. Nunquam sum factus satur,
      et super infelix saeuum patior dominium.
      Has propter causas et quas longum est promere
      abire destinaui quo tulerint pedes."
      "Ergo" inquit "audi: cum mali nil feceris,
      haec experiris, ut refers, incommoda;
      quid si peccaris? Quae te passurum putas?"
      Tali consilio est a fuga deterritus.
  </p>
  <p>
   <b>
    XXI. [Equus circensis]
      Ferendum esse aequo animo quidquid acciderit
   </b>
  </p>
  <p>
   Equum e quadriga multis palmis nobilem
      abegit quidam et in pistrinum uendidit.
      Productus ad bibendum cum foret a molis,
      incircum aequales ire conspexit suos,
      ut grata ludis redderent certamina.
      Lacrimis obortis "Ite felices," ait,
      "celebrate sine me cursu sollemnem diem;
      ego, quo scelesta furis attraxit manus,
      ibi sorte tristi fata deflebo mea."
  </p>
  <p>
   <b>
    XXII. [Vrsus esuriens]
      Famam acuere animantibus ingenium
   </b>
  </p>
  <p>
   Si quando in siluis urso desunt copiae,
      scopulosum ad litus currit et prendens petram
      pilosa crura sensim demittit uado;
      quorum inter uillos haeserunt cancri simul,
      in terram adsiliens excutit praedam maris,
      escaque fruitur passim collecta uafer.
      Ergo etiam stultis acuit ingenium fames.
  </p>
  <p>
   <b>
    XXIII. [Viator et coruus]
      Verbis saepenumero homines decipi solere
   </b>
  </p>
  <p>
   Quidam per agros deuium carpens iter
      AVE exaudiuit, et moratus paululum,
      adesse ut uidit nullum, corripuit gradum.
      Iterum salutat idem ex occulto sonus.
      Voce hospitali confirmatus restitit,
      ut, quisquis esset, par officium reciperet.
      Cum circumspectans errore haesisset diu
      et perdidisset tempus aliquot milium,
      ostendit sese coruus et superuolans
      AVE usque ingessit. Tum se lusum intelligens
      "At male tibi sit" inquit, "ales pessime,
      qui festinantis sic detinuisti pedes."
  </p>
  <p>
   <b>
    XXIV. [Pastor et capella]
      Nihil ita occultum esse quod non reuelatur
   </b>
  </p>
  <p>
   Pastor capellae cornu baculo fregerat:
      rogare coepit ne se domino proderet.
      "Quamuis indigne laesa reticebo tamen;
      sed res clamabit ipsa quid deliqueris."
  </p>
  <p>
   <b>
    XXV. [Serpens et lacerta]
      Vbi leonis pellis deficit, uulpinam insuendam esse; hoc est, ubi
      deficiunt uires astu utendum
   </b>
   Serpens lacertam forte auersam prenderat,
      quam deuorare patula cum uellet gula,
      arripuit illa prope iacentem surculum,
      et pertinaci morsu transuersum tenens
      auidum solleti rictum frenauit mora.
      praedam dimisit ore serpens inritam.
  </p>
  <p>
   <b>
    XXVI. [Cornix et ouis]
      Multos lacessere debiles et cedere fortibus
   </b>
  </p>
  <p>
   Odiosa cornix super ouem consederat;
      quam dorso cum tulisset inuita et diu,
      "Hoc" inquit "si dentato fecisses cani,
      poenas dedisses." Illa contra pessima:
      "Despicio inermes, eadem cedo fortibus;
      scio quem lacessam, cui dolosa blandiar.
      ideo senectam mille in annos prorogo."
  </p>
  <p>
   <b>
    XXVII. [Socrates et seruus nequam]
      Nullum maledictum esse grauius conscientia
   </b>
  </p>
  <p>
   Cum seruus nequam Socrati male diceret,
      uxorem domini qui corrupisset sui,
      idque ille sciret notum circumstantibus,
      "Places tibi" inquit "quia cui non debes places;
      sed non impune, quia cui debes non places."
  </p>
  <p>
   <b>
    XXVIII. [Lepus et bubulcus]
      Multos uerbis blandos esse, pectore infideles
   </b>
   Cum uenatorem celeri pede fugeret lepus
      et a bubulco uisus ueprem inreperet:
      "Per te oro superos perque spes omnes tuas,
      ne me indices, bubulce; nihil umquam mali
      huic agro feci." Et rusticus: "Ne timueris;
      late securus." Iamque uenator sequens:
      "Quaeso, bubulce, numquid huc uenit lepus?"
      "Venit, sed abiit hac ad laeuam," et dexteram
      demonstrat nutu partem. Venator citus
      non intellexit seque e conspectu abstulit.
      Tunc sic bubulcus: "Ecquid est gratum tibi,
      quod te celaui?" "Linguae prorsus non nego
      habere atque agere maximas me gratias;
      uerum oculis ut priueris opto perfidis."
  </p>
  <p>
   <b>
    XXIX. [Meretrix et iuuenis]
      Multa esse nobis iocunda quae tamen sunt incommoda
   </b>
  </p>
  <p>
   Cum blandiretur iuueni meretrix perfida,
      et ille laesus multis saepe iniuriis
      tamen praeberet sese facilem mulieri,
      sic insidiatrix: "Omnes muneribus licet
      contendant, ego te plurimi facio tamen."
      Iuuenis recordans quotiens deceptus foret:
      "Lubenter," inquit, "mea lux, hanc uocem audio,
      non quod fidelis, sed quod iucunda est mihi."
  </p>
  <p>
   <b>
    XXX. [Fiber]
      Multi uiuerent se salutis gratia parui facerent fortunas
   </b>
  </p>
  <p>
   Canes effugere cum iam non possit fiber
      (Graeci loquaces quem dixerunt castorem
      et indiderunt bestiae nomen dei,
      illi qui iactant se uerborum copia),
      abripere morsu fertur testiculos sibi,
      quia propter illos sentiat sese peti.
      Diuina quod ratione fieri non negem;
      uenator namque simul inuenit remedium,
      omittit ipsum persequi et reuocat canes.
      Hoc si praestare possent homines, ut suo
      uellent carere, tuti posthac uiuerent;
      haud quisquam insidias nudo faceret corpori.
  </p>
  <p>
   <b>
    XXXI. [Papilio et uespa]
      Non praeteritam sed praesentem aspiciendam esse fortunam
   </b>
  </p>
  <p>
   Papilio uespam prope uolantem uiderat:
      "O sortem iniquam! Dum uiuebant corpora,
      quorum ex reliquiis animam nos accepimus,
      ego eloquens in pace, fortis proeliis,
      arte omni princeps inter aequalis fui;
      en cuncta leuitas putris et uolito cinis.
      Tu, qui fuisti mulus clitellarius,
      quemcumque uisum est laedis infixo aculeo."
      At uespa dignam memoria uocem edidit:
      "Non qui fuerimus, sed qui nunc simus, uide."
  </p>
  <p>
   <b>
    XXXII. [Terraneola et uulpes]
      Prauis non esse fidem adhibendam
   </b>
  </p>
  <p>
   Auis quam dicunt terraneolam rustici,
      in terra nidum quia componit scilicet,
      forte occucurrit improbae uulpeculae,
      qua uisa pennis altius se sustulit.
      "Salue," inquit illa, "cur me fugisti obsecro?
      Quasi non abunde sit mihi in prato cibus,
      grilli, scarabaei, locustarum copia;
      nihil est quod metuas, ego te multum diligo
      propter quietos mores et uitam probam."
      Respondit cantrix: "Tu quidem bene praedicas,
      in campo non par, [par] sum sublimis tibi.
      Quin sequere; tibi salutem hic committo meam."
  </p>
 </body>
</div>