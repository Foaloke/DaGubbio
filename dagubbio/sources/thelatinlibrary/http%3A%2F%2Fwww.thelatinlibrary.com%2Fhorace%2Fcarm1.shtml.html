<div>
 Horace: Odes I
 <body>
  <p class="pagehead">
   Q. HORATI FLACCI CARMINVM LIBER PRIMVS
  </p>
  <p class="border">
  </p>
  <p>
   <b>
    I
   </b>
  </p>
  <p>
   Maecenas atavis edite regibus,
      o et praesidium et dulce decus meum,
      sunt quos curriculo pulverem Olympicum
      collegisse iuvat metaque fervidis
      evitata rotis palmaque nobilis
   <font size="2">
    5
   </font>
   terrarum dominos evehit ad deos;
      hunc, si mobilium turba Quiritium
      certat tergeminis tollere honoribus;
      illum, si proprio condidit horreo
      quicquid de Libycis verritur areis.
   <font size="2">
    10
   </font>
   Gaudentem patrios findere sarculo
      agros Attalicis condicionibus
      numquam demoveas, ut trabe Cypria
      Myrtoum pavidus nauta secet mare.
      Luctantem Icariis fluctibus Africum
   <font size="2">
    15
   </font>
   mercator metuens otium et oppidi
      laudat rura sui; mox reficit rates
      quassas, indocilis pauperiem pati.
      Est qui nec veteris pocula Massici
      nec partem solido demere de die
   <font size="2">
    20
   </font>
   spernit, nunc viridi membra sub arbuto
      stratus, nunc ad aquae lene caput sacrae.
      Multos castra iuvant et lituo tubae
      permixtus sonitus bellaque matribus
      detestata. Manet sub Iove frigido
   <font size="2">
    25
   </font>
   venator tenerae coniugis inmemor,
      seu visa est catulis cerva fidelibus,
      seu rupit teretis Marsus aper plagas.
      Me doctarum hederae praemia frontium
      dis miscent superis, me gelidum nemus
   <font size="2">
    30
   </font>
   Nympharumque leves cum Satyris chori
      secernunt populo, si neque tibias
      Euterpe cohibet nec Polyhymnia
      Lesboum refugit tendere barbiton.
      Quod si me lyricis vatibus inseres,
   <font size="2">
    35
   </font>
   sublimi feriam sidera vertice.
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Iam satis terris nivis atque dirae
      grandinis misit Pater et rubente
      dextera sacras iaculatus arces
           terruit Urbem,
  </p>
  <p>
   terruit gentis, grave ne rediret
   <font size="2">
    5
   </font>
   saeculum Pyrrhae nova monstra questae,
      omne cum Proteus pecus egit altos
           visere montis,
  </p>
  <p>
   piscium et summa genus haesit ulmo,
      nota quae sedes fuerat columbis,
   <font size="2">
    10
   </font>
   et superiecto pavidae natarunt
           aequore dammae.
  </p>
  <p>
   Vidimus flavom Tiberim retortis
      litore Etrusco violenter undis
      ire deiectum monumenta regis
   <font size="2">
    15
   </font>
   templaque Vestae,
  </p>
  <p>
   Iliae dum se nimium querenti
      iactat ultorem, vagus et sinistra
      labitur ripa Iove non probante
           uxorius amnis.
   <font size="2">
    20
   </font>
  </p>
  <p>
   Audiet civis acuisse ferrum,
      quo graves Persae melius perirent,
      audiet pugnas vitio parentum
           rara iuventus.
  </p>
  <p>
   Quem vocet divum populus ruentis
   <font size="2">
    25
   </font>
   imperi rebus? Prece qua fatigent
      virgines sanctae minus audientem
           carmina Vestam?
  </p>
  <p>
   Cui dabit partis scelus expiandi
      Iuppiter? Tandem venias precamur,
   <font size="2">
    30
   </font>
   nube candentis umeros amictus,
           augur Apollo,
  </p>
  <p>
   sive tu mavis, Erycina ridens,
      quam Iocus circumvolat et Cupido,
      sive neglectum genus et nepotes
   <font size="2">
    35
   </font>
   respicis, auctor,
  </p>
  <p>
   heu nimis longo satiate ludo,
      quem iuvat clamor galeaeque leves,
      acer et Mauri peditis cruentum
           voltus in hostem,
   <font size="2">
    40
   </font>
  </p>
  <p>
   sive mutata iuvenem figura
      ales in terris imitaris, almae
      filius Maiae, patiens vocari
           Caesaris ultor.
  </p>
  <p>
   Serus in caelum redeas diuque
   <font size="2">
    45
   </font>
   laetus intersis populo Quirini,
      neve te nostris vitiis iniquum
           ocior aura
  </p>
  <p>
   tollat; hic magnos potius triumphos,
      hic ames dici pater atque princeps,
   <font size="2">
    50
   </font>
   neu sinas Medos equitare inultos
           te duce, Caesar.
  </p>
  <p class="shortborder">
  </p>
  <p>
   <b>
    III
   </b>
  </p>
  <p>
   Sic te diva potens Cypri,
      sic fratres Helenae, lucida sidera,
           ventorumque regat pater
      obstrictis aliis praeter Iapyga,
           navis, quae tibi creditum
   <font size="2">
    5
   </font>
   debes Vergilium; finibus Atticis
           reddas incolumem precor
      et serves animae dimidium meae.
           Illi robur et aes triplex
      circa pectus erat, qui fragilem truci
   <font size="2">
    10
   </font>
   commisit pelago ratem
      primus, nec timuit praecipitem Africum
           decertantem Aquilonibus
      nec tristis Hyadas nec rabiem Noti,
           quo non arbiter Hadriae
   <font size="2">
    15
   </font>
   maior, tollere seu ponere volt freta.
           Quem mortis timuit gradum
      qui siccis oculis monstra natantia,
           qui vidit mare turbidum et
      infamis scopulos Acroceraunia?
   <font size="2">
    20
   </font>
   Nequicquam deus abscidit
      prudens Oceano dissociabili
           terras, si tamen impiae
      non tangenda rates transiliunt vada.
           Audax omnia perpeti
   <font size="2">
    25
   </font>
   gens humana ruit per vetitum nefas;
           audax Iapeti genus
      ignem fraude mala gentibus intulit;
           post ignem aetheria domo
      subductum macies et nova febrium
   <font size="2">
    30
   </font>
   terris incubuit cohors
      semotique prius tarda necessitas
           leti corripuit gradum.
      Expertus vacuum Daedalus aera
           pennis non homini datis;
   <font size="2">
    35
   </font>
   perrupit Acheronta Herculeus labor.
           Nil mortalibus ardui est;
      caelum ipsum petimus stultitia neque
           per nostrum patimur scelus
      iracunda Iovem ponere fulmina.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    IV
   </b>
  </p>
  <p>
   Soluitur acris hiems grata vice veris et Favoni
           trahuntque siccas machinae carinas,
      ac neque iam stabulis gaudet pecus aut arator igni
           nec prata canis albicant pruinis.
      Iam Cytherea choros ducit Venus imminente luna
   <font size="2">
    5
   </font>
   iunctaeque Nymphis Gratiae decentes
      alterno terram quatiunt pede, dum gravis Cyclopum
           Volcanus ardens visit officinas.
      Nunc decet aut viridi nitidum caput impedire myrto
           aut flore, terrae quem ferunt solutae;
   <font size="2">
    10
   </font>
   nunc et in umbrosis Fauno decet immolare lucis,
           seu poscat agna sive malit haedo.
      Pallida Mors aequo pulsat pede pauperum tabernas
           regumque turris. O beate Sesti,
      vitae summa brevis spem nos vetat inchoare longam.
   <font size="2">
    15
   </font>
   Iam te premet nox fabulaeque Manes
      et domus exilis Plutonia, quo simul mearis,
           nec regna vini sortiere talis
      nec tenerum Lycidan mirabere, quo calet iuventus
           nunc omnis et mox virgines tepebunt.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    V
   </b>
  </p>
  <p>
   Quis multa gracilis te puer in rosa
      perfusus liquidis urget odoribus
           grato, Pyrrha, sub antro?
           cui flavam religas comam,
  </p>
  <p>
   simplex munditiis? Heu quotiens fidem
   <font size="2">
    5
   </font>
   mutatosque deos flebit et aspera
           nigris aequora ventis
           emirabitur insolens,
  </p>
  <p>
   qui nunc te fruitur credulus aurea,
      qui semper vacuam, semper amabilem
   <font size="2">
    10
   </font>
   sperat, nescius aurae
           fallacis. Miseri, quibus
  </p>
  <p>
   intemptata nites. Me tabula sacer
      votiva paries indicat uvida
           suspendisse potenti
           vestimenta maris deo.
   <font size="2">
    15
   </font>
  </p>
  <p class="shortborder">
  </p>
  <p>
   <b>
    VI
   </b>
  </p>
  <p>
   Scriberis Vario fortis et hostium
      uictor, Maeonii carminis alite,
      quam rem cumque ferox nauibus aut equis
           miles te duce gesserit.
  </p>
  <p>
   Nos, Agrippa, neque haec dicere nec gravem
   <font size="2">
    5
   </font>
   Pelidae stomachum cedere nescii,
      nec cursus duplicis per mare Vlixei
           nec saevam Pelopis domum
  </p>
  <p>
   conamur, tenues grandia, dum pudor
      inbellisque lyrae Musa potens vetat
   <font size="2">
    10
   </font>
   laudes egregii Caesaris et tuas
           culpa deterere ingeni.
  </p>
  <p>
   Quis Martem tunica tectum adamantina
      digne scripserit aut pulvere Troico
      nigrum Merionen aut ope Palladis
   <font size="2">
    15
   </font>
   Tydiden superis parem?
  </p>
  <p>
   Nos convivia, nos proelia virginum
      sectis in iuvenes unguibus acrium
      cantamus, vacui sive quid urimur
           non praeter solitum leves.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    VII
   </b>
  </p>
  <p>
   Laudabunt alii claram Rhodon aut Mytilenen
           aut Ephesum bimarisve Corinthi
      moenia vel Baccho Thebas vel Apolline Delphos
           insignis aut Thessala Tempe;
      sunt quibus unum opus est intactae Palladis urbem
   <font size="2">
    5
   </font>
   carmine perpetuo celebrare et
      undique decerptam fronti praeponere olivam;
           plurimus in Iunonis honorem
      aptum dicet equis Argos ditesque Mycenas:
           me nec tam patiens Lacedaemon
   <font size="2">
    10
   </font>
   nec tam Larisae percussit campus opimae
           quam domus Albuneae resonantis
      et praeceps Anio ac Tiburni lucus et uda
           mobilibus pomaria riuis.
      Albus ut obscuro deterget nubila caelo
   <font size="2">
    15
   </font>
   saepe Notus neque parturit imbris
      perpetuo, sic tu sapiens finire memento
           tristitiam vitaeque labores
      molli, Plance, mero, seu te fulgentia signis
           castra tenent seu densa tenebit
   <font size="2">
    20
   </font>
   Tiburis umbra tui. Teucer Salamina patremque
           cum fugeret, tamen uda Lyaeo
      tempora populea fertur uinxisse corona,
           sic tristis affatus amicos:
      'Quo nos cumque feret melior fortuna parente,
   <font size="2">
    25
   </font>
   ibimus, o socii comitesque.
      Nil desperandum Teucro duce et auspice Teucro:
           certus enim promisit Apollo
      ambiguam tellure nova Salamina futuram.
           O fortes peioraque passi
      mecum saepe viri, nunc vino pellite curas;
   <font size="2">
    30
   </font>
   cras ingens iterabimus aequor.'
  </p>
  <p class="shortborder">
  </p>
  <p>
   <b>
    VIII
   </b>
  </p>
  <p>
   Lydia, dic, per omnis
      te deos oro, Sybarin cur properes amando
           perdere, cur apricum
      oderit Campum, patiens pulveris atque solis,
           cur neque militaris
   <font size="2">
    5
   </font>
   inter aequalis equitet, Gallica nec lupatis
           temperet ora frenis.
      Cur timet flavum Tiberim tangere? Cur olivum
           sanguine viperino
      cautius vitat neque iam livida gestat armis
   <font size="2">
    10
   </font>
   bracchia, saepe disco
      saepe trans finem iaculo nobilis expedito?
           quid latet, ut marinae
      filium dicunt Thetidis sub lacrimosa Troia
           funera, ne virilis
   <font size="2">
    15
   </font>
   cultus in caedem et Lycias proriperet catervas?
  </p>
  <p class="shortborder">
  </p>
  <p>
   <b>
    IX
   </b>
  </p>
  <p>
   Vides ut alta stet nive candidum
      Soracte nec iam sustineant onus
           silvae laborantes geluque
           flumina constiterint acuto?
  </p>
  <p>
   Dissolve frigus ligna super foco
   <font size="2">
    5
   </font>
   large reponens atque benignius
           deprome quadrimum Sabina,
           o Thaliarche, merum diota.
  </p>
  <p>
   Permitte divis cetera, qui simul
      strauere ventos aequore fervido
   <font size="2">
    10
   </font>
   deproeliantis, nec cupressi
           nec veteres agitantur orni.
  </p>
  <p>
   Quid sit futurum cras, fuge quaerere, et
      quem fors dierum cumque dabit, lucro
           adpone nec dulcis amores
           sperne, puer, neque tu choreas,
   <font size="2">
    15
   </font>
  </p>
  <p>
   donec virenti canities abest
      morosa. Nunc et Campus et areae
           lenesque sub noctem susurri
           composita repetantur hora,
  </p>
  <p>
   nunc et latentis proditor intumo
   <font size="2">
    20
   </font>
   gratus puellae risus ab angulo
           pignusque dereptum lacertis
           aut digito male pertinaci.
  </p>
  <p class="shortborder">
  </p>
  <p>
   <b>
    X
   </b>
  </p>
  <p>
   Mercuri, facunde nepos Atlantis,
      qui feros cultus hominum recentum
      voce formasti catus et decorae
           more palaestrae,
  </p>
  <p>
   te canam, magni Iovis et deorum
   <font size="2">
    5
   </font>
   nuntium curvaeque lyrae parentem,
      callidum quicquid placuit iocoso
           condere furto.
  </p>
  <p>
   Te, boves olim nisi reddidisses
      per dolum amotas, puerum minaci
   <font size="2">
    10
   </font>
   voce dum terret, viduus pharetra
           risit Apollo.
  </p>
  <p>
   Quin et Atridas duce te superbos
      Ilio dives Priamus relicto
      Thessalosque ignis et iniqua Troiae
   <font size="2">
    15
   </font>
   castra fefellit.
  </p>
  <p>
   Tu pias laetis animas reponis
      sedibus virgaque levem coerces
      aurea turbam, superis deorum
           gratus et imis.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XI
   </b>
  </p>
  <p>
   Tu ne quaesieris (scire nefas) quem mihi, quem tibi
      finem di dederint, Leuconoe, nec Babylonios
      temptaris numeros. Ut melius quicquid erit pati!
      Seu pluris hiemes seu tribuit Iuppiter ultimam,
      quae nunc oppositis debilitat pumicibus mare
   <font size="2">
    5
   </font>
   Tyrrhenum, sapias, vina liques et spatio brevi
      spem longam reseces. Dum loquimur, fugerit invida
      aetas: carpe diem, quam minimum credula postero.
  </p>
  <p class="shortborder">
  </p>
  <p>
   <b>
    XII
   </b>
  </p>
  <p>
   Quem virum aut heroa lyra vel acri
      tibia sumis celebrare, Clio?
      Quem deum? Cuius recinet iocosa
           nomen imago
  </p>
  <p>
   aut in umbrosis Heliconis oris
   <font size="2">
    5
   </font>
   aut super Pindo gelidove in Haemo?
      Unde vocalem temere insecutae
           Orphea silvae
  </p>
  <p>
   arte materna rapidos morantem
      fluminum lapsus celerisque ventos,
   <font size="2">
    10
   </font>
   blandum et auritas fidibus canoris
           ducere quercus.
  </p>
  <p>
   Quid prius dicam solitis parentis
      laudibus, qui res hominum ac deorum,
      qui mare ac terras variisque mundum
   <font size="2">
    15
   </font>
   temperat horis?
  </p>
  <p>
   Unde nil maius generatur ipso
      nec viget quicquam simile aut secundum;
      proximos illi tamen occupabit
           Pallas honores.
   <font size="2">
    20
   </font>
  </p>
  <p>
   Proeliis audax, neque te silebo,
      Liber, et saevis inimica virgo
      beluis, nec te, metuende certa
           Phoebe sagitta.
  </p>
  <p>
   Dicam et Alciden puerosque Ledae,
   <font size="2">
    25
   </font>
   hunc equis, illum superare pugnis
      nobilem; quorum simul alba nautis
           stella refulsit,
  </p>
  <p>
   defluit saxis agitatus umor,
      concidunt venti fugiuntque nubes
   <font size="2">
    30
   </font>
   et minax, quod sic volvere, ponto
           unda recumbit.
  </p>
  <p>
   Romulum post hos prius an quietum
      Pompili regnum memorem, an superbos
      Tarquini fasces, dubito, an Catonis
   <font size="2">
    35
   </font>
   nobile letum.
  </p>
  <p>
   Regulum et Scauros animaeque magnae
      prodigum Paulum superante Poeno
      gratus insigni referam Camena
           Fabriciumque.
   <font size="2">
    40
   </font>
  </p>
  <p>
   Hunc et incomptis Curium capillis
      utilem bello tulit et Camillum
      saeva paupertas et avitus apto
           cum lare fundus.
  </p>
  <p>
   Crescit occulto velut arbor aevo
   <font size="2">
    45
   </font>
   fama Marcelli; micat inter omnis
      Iulium sidus, velut inter ignis
           luna minores.
  </p>
  <p>
   Gentis humanae pater atque custos,
      orte Saturno, tibi cura magni
   <font size="2">
    50
   </font>
   Caesaris fatis data: tu secundo
           Caesare regnes.
  </p>
  <p>
   Ille seu Parthos Latio imminentis
      egerit iusto domitos triumpho
      sive subiectos Orientis orae
   <font size="2">
    55
   </font>
   Seras et Indos,
  </p>
  <p>
   te minor laetum reget aequus orbem:
      tu gravi curru quaties Olympum,
      tu parum castis inimica mittes
           fulmina lucis.
   <font size="2">
    60
   </font>
  </p>
  <p class="shortborder">
  </p>
  <p>
   <b>
    XIII
   </b>
  </p>
  <p>
   Cum tu, Lydia, Telephi
      cervicem roseam, cerea Telephi
           laudas bracchia, vae, meum
      fervens difficili bile tumet iecur.
           Tunc nec mens mihi nec color
      certa sede manet, umor et in genas
   <font size="2">
    5
   </font>
   furtim labitur, arguens
      quam lentis penitus macerer ignibus.
           Uror, seu tibi candidos
      turparunt umeros inmodicae mero
   <font size="2">
    10
   </font>
   rixae, sive puer furens
      inpressit memorem dente labris notam.
           Non, si me satis audias,
      speres perpetuum dulcia barbare
           laedentem oscula, quae Venus
   <font size="2">
    15
   </font>
   quinta parte sui nectaris imbuit.
           Felices ter et amplius
      quos inrupta tenet copula nec malis
           divolsus querimoniis
      suprema citius solvet amor die.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XIV
   </b>
  </p>
  <p>
   O navis, referent in mare te novi
      fluctus. O quid agis? Fortiter occupa
           portum. Nonne vides ut
           nudum remigio latus,
  </p>
  <p>
   et malus celeri saucius Africo
   <font size="2">
    5
   </font>
   antemnaque gemant ac sine funibus
           vix durare carinae
           possint imperiosius
  </p>
  <p>
   aequor? Non tibi sunt integra lintea,
      non di, quos iterum pressa voces malo.
   <font size="2">
    10
   </font>
   Quamvis Pontica pinus,
           silvae filia nobilis,
  </p>
  <p>
   iactes et genus et nomen inutile:
      nil pictis timidus navita puppibus
           fidit. Tu, nisi ventis
   <font size="2">
    15
   </font>
   debes ludibrium, cave.
  </p>
  <p>
   Nuper sollicitum quae mihi taedium,
      nunc desiderium curaque non levis,
           interfusa nitentis
           vites aequora Cycladas.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XV
   </b>
  </p>
  <p>
   Pastor cum traheret per freta navibus
      Idaeis Helenen perfidus hospitam,
      ingrato celeris obruit otio
           ventos ut caneret fera
  </p>
  <p>
   Nereus fata: 'Mala ducis avi domum
   <font size="2">
    5
   </font>
   quam multo repetet Graecia milite,
      coniurata tuas rumpere nuptias
           et regnum Priami vetus.
  </p>
  <p>
   Heu, heu, quantus equis, quantus adest viris
      sudor! Quanta moves funera Dardanae
   <font size="2">
    10
   </font>
   genti! Iam galeam Pallas et aegida
           currusque et rabiem parat.
  </p>
  <p>
   Nequicquam Veneris praesidio ferox
      pectes caesariem grataque feminis
      inbelli cithara carmina divides;
   <font size="2">
    15
   </font>
   nequicquam thalamo gravis
  </p>
  <p>
   hastas et calami spicula Cnosii
      vitabis strepitumque et celerem sequi
      Aiacem: tamen, heu serus, adulteros
           crines pulvere collines.
  </p>
  <p>
   Non Laertiaden, exitium tuae
   <font size="2">
    20
   </font>
   gentis, non Pylium Nestora respicis?
      Urgent inpavidi te Salaminius
           Teucer, te Sthenelus sciens
  </p>
  <p>
   pugnae, sive opus est imperitare equis,
   <font size="2">
    25
   </font>
   non auriga piger; Merionen quoque
      nosces. Ecce furit te reperire atrox
           Tydides melior patre,
  </p>
  <p>
   quem tu, cervus uti vallis in altera
      visum parte lupum graminis inmemor,
   <font size="2">
    30
   </font>
   sublimi fugies mollis anhelitu,
           non hoc pollicitus tuae.
  </p>
  <p>
   Iracunda diem proferet Ilio
      matronisque Phrygum classis Achillei;
      post certas hiemes uret Achaicus
   <font size="2">
    35
   </font>
   ignis Iliacas domos.'
  </p>
  <p class="shortborder">
  </p>
  <p>
   <b>
    XVI
   </b>
  </p>
  <p>
   O matre pulchra filia pulchrior,
      quem criminosis cumque voles modum
           pones iambis, sive flamma
           sive mari libet Hadriano.
  </p>
  <p>
   Non Dindymene, non adytis quatit
   <font size="2">
    5
   </font>
   mentem sacerdotum incola Pythius,
           non Liber aeque, non acuta
           sic geminant Corybantes aera,
  </p>
  <p>
   tristes ut irae, quas neque Noricus
      deterret ensis nec mare naufragum
   <font size="2">
    10
   </font>
   nec saevus ignis nec tremendo
           Iuppiter ipse ruens tumultu.
  </p>
  <p>
   Fertur Prometheus addere principi
      limo coactus particulam undique
           desectam et insani leonis
           vim stomacho apposuisse nostro.
   <font size="2">
    15
   </font>
  </p>
  <p>
   Irae Thyesten exitio gravi
      strauere et altis urbibus ultimae
           stetere causae, cur perirent
           funditus inprimeretque muris
   <font size="2">
    20
   </font>
  </p>
  <p>
   hostile aratrum exercitus insolens.
      Conpesce mentem: me quoque pectoris
           temptavit in dulci iuventa
           feruor et in celeres iambos
  </p>
  <p>
   misit furentem. Nunc ego mitibus
   <font size="2">
    25
   </font>
   mutare quaero tristia, dum mihi
           fias recantatis amica
           opprobriis animumque reddas.
  </p>
  <p class="shortborder">
  </p>
  <p>
   <b>
    XVII
   </b>
  </p>
  <p>
   Velox amoenum saepe Lucretilem
      mutat Lycaeo Faunus et igneam
           defendit aestatem capellis
           usque meis pluviosque ventos.
  </p>
  <p>
   Inpune tutum per nemus arbutos
   <font size="2">
    5
   </font>
   quaerunt latentis et thyma deviae
           olentis uxores mariti
           nec viridis metuunt colubras
  </p>
  <p>
   nec Martialis haediliae lupos,
      utcumque dulci, Tyndari, fistula
   <font size="2">
    10
   </font>
   valles et Usticae cubantis
           levia personuere saxa.
  </p>
  <p>
   Di me tuentur, dis pietas mea
      et Musa cordi est. Hic tibi copia
           manabit ad plenum benigno
           ruris honorum opulenta cornu;
   <font size="2">
    15
   </font>
  </p>
  <p>
   hic in reducta valle Caniculae
      vitabis aestus et fide Teia
           dices laborantis in uno
           Penelopen vitreamque Circen;
   <font size="2">
    20
   </font>
  </p>
  <p>
   hic innocentis pocula Lesbii
      duces sub umbra nec Semeleius
           cum Marte confundet Thyoneus
           proelia nec metues protervum
  </p>
  <p>
   suspecta Cyrum, ne male dispari
   <font size="2">
    25
   </font>
   incontinentis iniciat manus
           et scindat haerentem coronam
           crinibus inmeritamque vestem.
  </p>
  <p class="shortborder">
  </p>
  <p>
   <b>
    XVIII
   </b>
  </p>
  <p>
   Nullam, Vare, sacra vite prius severis arborem
      circa mite solum Tiburis et moenia Catili;
      siccis omnia nam dura deus proposuit neque
      mordaces aliter diffugiunt sollicitudines.
      Quis post vina gravem militiam aut pauperiem crepat?
   <font size="2">
    5
   </font>
   Quis non te potius, Bacche pater, teque decens Venus?
      Ac ne quis modici transiliat munera Liberi,
      Centaurea monet cum Lapithis rixa super mero
      debellata, monet Sithoniis non levis Euhius,
      cum fas atque nefas exiguo fine libidinum
   <font size="2">
    10
   </font>
   discernunt avidi. Non ego te, candide Bassareu,
      invitum quatiam nec variis obsita frondibus
      sub divum rapiam. Saeva tene cum Berecyntio
      cornu tympana, quae subsequitur caecus amor sui
      et tollens vacuum plus nimio gloria verticem
   <font size="2">
    15
   </font>
   arcanique fides prodiga, perlucidior vitro.
  </p>
  <p class="shortborder">
  </p>
  <p>
   <b>
    XIX
   </b>
  </p>
  <p>
   Mater saeva Cupidinum
      Thebanaeque iubet me Semelae puer
           et lasciva Licentia
      finitis animum reddere amoribus.
           Urit me Glycerae nitor
   <font size="2">
    5
   </font>
   splendentis Pario marmore purius;
           urit grata proteruitas
      et voltus nimium lubricus aspici.
           In me tota ruens Venus
      Cyprum deseruit, nec patitur Scythas
   <font size="2">
    10
   </font>
   aut versis animosum equis
      Parthum dicere nec quae nihil attinent.
           Hic vivum mihi caespitem, hic
      verbenas, pueri, ponite turaque
           bimi cum patera meri:
      mactata veniet lenior hostia.
   <font size="2">
    15
   </font>
  </p>
  <p class="shortborder">
  </p>
  <p>
   <b>
    XX
   </b>
  </p>
  <p>
   Vile potabis modicis Sabinum
      cantharis, Graeca quod ego ipse testa
      conditum levi, datus in theatro
           cum tibi plausus,
  </p>
  <p>
   care Maecenas eques, ut paterni
   <font size="2">
    5
   </font>
   fluminis ripae simul et iocosa
      redderet laudes tibi Vaticani
           montis imago.
  </p>
  <p>
   Caecubum et prelo domitam Caleno
      tu bibes uvam; mea nec Falernae
   <font size="2">
    10
   </font>
   temperant vites neque Formiani
           pocula colles.
  </p>
  <p class="shortborder">
  </p>
  <p>
   <b>
    XXI
   </b>
  </p>
  <p>
   Dianam tenerae dicite virgines,
      intonsum, pueri, dicite Cynthium
           Latonamque supremo
           dilectam penitus Iovi;
  </p>
  <p>
   vos laetam fluviis et nemorum coma,
   <font size="2">
    5
   </font>
   quaecumque aut gelido prominet Algido,
           nigris aut Erymanthi
           silvis aut viridis Gragi;
  </p>
  <p>
   vos Tempe totidem tollite laudibus
      natalemque, mares, Delon Apollinis
   <font size="2">
    10
   </font>
   insignemque pharetra
           fraternaque umerum lyra.
  </p>
  <p>
   Hic bellum lacrimosum, hic miseram famem
      pestemque a populo et principe Caesare in
           Persas atque Britannos
           vestra motus aget prece.
   <font size="2">
    15
   </font>
  </p>
  <p class="shortborder">
  </p>
  <p>
   <b>
    XXII
   </b>
  </p>
  <p>
   Integer vitae scelerisque purus
      non eget Mauris iaculis neque arcu
      nec venenatis gravida sagittis,
           Fusce, pharetra,
  </p>
  <p>
   sive per Syrtis iter aestuosas
   <font size="2">
    5
   </font>
   sive facturus per inhospitalem
      Caucasum vel quae loca fabulosus
           lambit Hydaspes.
  </p>
  <p>
   Namque me silva lupus in Sabina,
      dum meam canto Lalagen et ultra
   <font size="2">
    10
   </font>
   terminum curis vagor expeditis,
           fugit inermem,
  </p>
  <p>
   quale portentum neque militaris
      Daunias latis alit aesculetis
      nec Iubae tellus generat, leonum
   <font size="2">
    15
   </font>
   arida nutrix.
  </p>
  <p>
   Pone me pigris ubi nulla campis
      arbor aestiva recreatur aura,
      quod latus mundi nebulae malusque
           Iuppiter urget;
   <font size="2">
    20
   </font>
  </p>
  <p>
   pone sub curru nimium propinqui
      solis in terra domibus negata:
      dulce ridentem Lalagen amabo,
           dulce loquentem.
  </p>
  <p class="shortborder">
  </p>
  <p>
   <b>
    XXIII
   </b>
  </p>
  <p>
   Vitas inuleo me similis, Chloe,
      quaerenti pavidam montibus aviis
           matrem non sine vano
           aurarum et silvae metu.
  </p>
  <p>
   Nam seu mobilibus veris inhorruit
   <font size="2">
    5
   </font>
   adventus folliis, seu virides rubum
           dimovere lacertae,
           et corde et genibus tremit.
  </p>
  <p>
   Atqui non ego te, tigris ut aspera
      Gaetulusue leo, frangere persequor:
   <font size="2">
    10
   </font>
   tandem desine matrem
           tempestiva sequi viro.
  </p>
  <p class="shortborder">
  </p>
  <p>
   <b>
    XXIV
   </b>
  </p>
  <p>
   Quis desiderio sit pudor aut modus
      tam cari capitis? Praecipe lugubris
      cantus, Melpomene, cui liquidam pater
           vocem cum cithara dedit.
  </p>
  <p>
   Ergo Quintilium perpetuus sopor
   <font size="2">
    5
   </font>
   urget? Cui Pudor et Iustitiae soror,
      incorrupta Fides, nudaque Veritas
           quando ullum inveniet parem?
  </p>
  <p>
   Multis ille bonis flebilis occidit,
      nulli flebilior quam tibi, Vergili.
   <font size="2">
    10
   </font>
   Tu frustra pius, heu, non ita creditum
           poscis Quintilium deos.
  </p>
  <p>
   Quid si Threicio blandius Orpheo
      auditam moderere arboribus fidem?
      Num vanae redeat sanguis imagini,
   <font size="2">
    15
   </font>
   quam virga semel horrida,
  </p>
  <p>
   non lenis precibus fata recludere,
      nigro compulerit Mercurius gregi?
      durum: sed levius fit patientia
           quicquid corrigere est nefas.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXV
   </b>
  </p>
  <p>
   Parcius iunctas quatiunt fenestras
      iactibus crebris iuvenes proterui
      nec tibi somnos adimunt amatque
           ianua limen,
  </p>
  <p>
   quae prius multum facilis movebat
   <font size="2">
    5
   </font>
   cardines. Audis minus et minus iam:
      'Me tuo longas perevnte noctes,
           Lydia, dormis?'
  </p>
  <p>
   Invicem moechos anus arrogantis
      flebis in solo levis angiportu
   <font size="2">
    10
   </font>
   Thracio bacchante magis sub
           interlunia vento,
  </p>
  <p>
   cum tibi flagrans amor et libido,
      quae solet matres furiare equorum,
      saeviet circa iecur ulcerosum
   <font size="2">
    15
   </font>
   non sine questu,
  </p>
  <p>
   laeta quod pubes hedera virenti
      gaudeat pulla magis atque myrto,
      aridas frondes hiemis sodali
           dedicet Euro.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXVI
   </b>
  </p>
  <p>
   Musis amicus tristitiam et metus
      tradam protervis in mare Creticum
           portare ventis, quis sub Arcto
           rex gelidae metuatur orae,
  </p>
  <p>
   quid Tiridaten terreat, unice
   <font size="2">
    5
   </font>
   securus. O quae fontibus integris
           gaudes, apricos necte flores,
           necte meo Lamiae coronam,
  </p>
  <p>
   Piplea dulcis. Nil sine te mei
      prosunt honores; hunc fidibus novis,
   <font size="2">
    10
   </font>
   hunc Lesbio sacrare plectro
           teque tuasque decet sorores.
  </p>
  <p class="shortborder">
  </p>
  <p>
   <b>
    XXVII
   </b>
  </p>
  <p>
   Natis in usum laetitiae scyphis
      pugnare Thracum est; tollite barbarum
           morem verecundumque Bacchum
           sanguineis prohibete rixis.
  </p>
  <p>
   Vino et lucernis Medus acinaces
   <font size="2">
    5
   </font>
   immane quantum discrepat; impium
           lenite clamorem, sodales,
           et cubito remanete presso.
  </p>
  <p>
   Voltis severi me quoque sumere
      partem Falerni? Dicat Opuntiae
   <font size="2">
    10
   </font>
   frater Megyllae quo beatus
           volnere, qua pereat sagitta.
  </p>
  <p>
   Cessat voluntas? Non alia bibam
      mercede. Quae te cumque domat Venus
           non erubescendis adurit
           ignibus ingenuoque semper
   <font size="2">
    15
   </font>
  </p>
  <p>
   amore peccas. Quicquid habes, age,
      depone tutis auribus. A! miser,
           quanta laborabas Charybdi,
           digne puer meliore flamma.
   <font size="2">
    20
   </font>
  </p>
  <p>
   Quae saga, quis te solvere Thessalis
      magus venenis, quis poterit deus?
           vix inligatum te triformi
           Pegasus expediet Chimaera.
  </p>
  <p class="shortborder">
  </p>
  <p>
   <b>
    XXVIII
   </b>
  </p>
  <p>
   Te maris et terrae numeroque carentis harenae
           mensorem cohibent, Archyta,
      pulveris exigui prope latum parva Matinum
           munera nec quicquam tibi prodest
      aerias temptasse domos animoque rotundum
   <font size="2">
    5
   </font>
   percurrisse polum morituro.
      Occidit et Pelopis genitor, conviva deorum,
           Tithonusque remotus in auras
      et Iovis arcanis Minos admissus habentque
           Tartara Panthoiden iterum Orco
   <font size="2">
    10
   </font>
   demissum, quamvis clipeo Troiana refixo
           tempora testatus nihil ultra
      nervos atque cutem morti concesserat atrae,
           iudice te non sordidus auctor
      naturae verique. Sed omnis una manet nox
   <font size="2">
    15
   </font>
   et calcanda semel via leti.
      Dant alios Furiae toruo spectacula Marti,
           exitio est avidum mare nautis;
      mixta senum ac iuvenum densentur funera, nullum
           saeva caput Proserpina fugit.
   <font size="2">
    20
   </font>
   Me quoque devexi rapidus comes Orionis
           Illyricis Notus obruit undis.
      At tu, nauta, vagae ne parce malignus harenae
           ossibus et capiti inhumato
      particulam dare: sic, quodcumque minabitur Eurus
   <font size="2">
    25
   </font>
   fluctibus Hesperiis, Venusinae
      plectantur silvae te sospite multaque merces,
           unde potest, tibi defluat aequo
      ab Iove Neptunoque sacri custode Tarenti.
           Neglegis inmeritis nocituram
      postmodo te natis fraudem committere? Fors et
   <font size="2">
    30
   </font>
   debita iura vicesque superbae
      te maneant ipsum: precibus non linquar inultis
           teque piacula nulla resolvent.
      Quamquam festinas, non est mora longa; licebit
   <font size="2">
    35
   </font>
   iniecto ter pulvere curras.
  </p>
  <p class="shortborder">
  </p>
  <p>
   <b>
    XXIX
   </b>
  </p>
  <p>
   Icci, beatis nunc Arabum invides
      gazis et acrem militiam paras
           non ante devictis Sabaeae
           regibus horribilique Medo
  </p>
  <p>
   nectis catenas? Quae tibi virginum
   <font size="2">
    5
   </font>
   sponso necato barbara serviet?
           puer quis ex aula capillis
           ad cyathum statuetur unctis,
  </p>
  <p>
   doctus sagittas tendere Sericas
      arcu paterno? Quis neget arduis
   <font size="2">
    10
   </font>
   pronos relabi posse rivos
           montibus et Tiberim reverti,
  </p>
  <p>
   cum tu coemptos undique nobilis
      libros Panaeti Socraticam et domum
           mutare loricis Hiberis,
           pollicitus meliora, tendis?
   <font size="2">
    15
   </font>
  </p>
  <p class="shortborder">
  </p>
  <p>
   <b>
    XXX
   </b>
  </p>
  <p>
   O Venus regina Cnidi Paphique,
      sperne dilectam Cypron et vocantis
      ture te multo Glycerae decoram
           transfer in aedem.
  </p>
  <p>
   Fervidus tecum puer et solutis
   <font size="2">
    5
   </font>
   Gratiae zonis properentque Nymphae
      et parum comis sine te Iuventas
           Mercuriusque.
  </p>
  <p class="shortborder">
  </p>
  <p>
   <b>
    XXXI
   </b>
  </p>
  <p>
   Quid dedicatum poscit Apollinem
      vates? Quid orat, de patera novum
           fundens liquorem? Non opimae
           Sardiniae segetes feraces,
  </p>
  <p>
   non aestuosae grata Calabriae
   <font size="2">
    5
   </font>
   armenta, non aurum aut ebur Indicum,
           non rura, quae Liris quieta
           mordet aqua taciturnus amnis.
  </p>
  <p>
   Premant Calena falce quibus dedit
      Fortuna vitem, dives et aureis
   <font size="2">
    10
   </font>
   mercator exsiccet culillis
           vina Syra reparata merce,
  </p>
  <p>
   dis carus ipsis, quippe ter et quater
      anno revisens aequor Atlanticum
           inpune: me pascust olivae,
           me cichorea levesque malvae.
   <font size="2">
    15
   </font>
  </p>
  <p>
   Frui paratis et valido mihi,
      Latoe, dones, at, precor, integra
           cum mente, nec turpem senectam
           degere nec cithara carentem.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXXII
   </b>
  </p>
  <p>
   Poscimur. Si quid vacui sub umbra
      lusimus tecum, quod et hunc in annum
      vivat et pluris, age, dic Latinum,
           barbite, carmen,
  </p>
  <p>
   Lesbio primum modulate civi,
   <font size="2">
    5
   </font>
   qui, ferox bello, tamen inter arma,
      sive iactatam religarat udo
           litore navem,
  </p>
  <p>
   Liberum et Musas Veneremque et illi
      semper haerentem puerum canebat
   <font size="2">
    10
   </font>
   et Lycum nigris oculis nigroque
           crine decorum.
  </p>
  <p>
   O decus Phoebi et dapibus supremi
      grata testudo Iovis, o laborum
      dulce lenimen, mihi cumque salve
   <font size="2">
    15
   </font>
   rite vocanti.
  </p>
  <p class="shortborder">
  </p>
  <p>
   <b>
    XXXIII
   </b>
  </p>
  <p>
   Albi, ne doleas plus nimio memor
      inmitis Glycerae neu miserabilis
      descantes elegos, cur tibi iunior
           laesa praeniteat fide.
  </p>
  <p>
   Insignem tenui fronte Lycorida
   <font size="2">
    5
   </font>
   Cyri torret amor, Cyrus in asperam
      declinat Pholoen: sed prius Apulis
           iungentur capreae lupis
  </p>
  <p>
   quam turpi Pholoe peccet adultero.
      Sic visum Veneri, cui placet imparis
   <font size="2">
    10
   </font>
   formas atque animos sub iuga aenea
           saevo mittere cum ioco.
  </p>
  <p>
   Ipsum me melior cum peteret Venus,
      grata detinuit compede Myrtale
      libertina, fretis acrior Hadriae
   <font size="2">
    15
   </font>
   curuantis Calabros sinus.
  </p>
  <p class="shortborder">
  </p>
  <p>
   <b>
    XXXIV
   </b>
  </p>
  <p>
   Parcus deorum cultor et infrequens,
      insanientis dum sapientiae
           consultus erro, nunc retrorsum
           vela dare atque iterare cursus
  </p>
  <p>
   cogor relictos: namque Diespiter
   <font size="2">
    5
   </font>
   igni corusco nubila dividens
           plerumque, per purum tonantis
           egit equos volucremque currum,
  </p>
  <p>
   quo bruta tellus et vaga flumina,
      quo Styx et invisi horrida Taenari
   <font size="2">
    10
   </font>
   sedes Atlanteusque finis
           concutitur. Valet ima summis
  </p>
  <p>
   mutare et insignem attenuat deus,
      obscura promens; hinc apicem rapax
           Fortuna cum stridore acuto
           sustulit, hic posuisse gaudet.
   <font size="2">
    15
   </font>
  </p>
  <p class="shortborder">
  </p>
  <p>
   <b>
    XXXV
   </b>
  </p>
  <p>
   O diva, gratum quae regis Antium,
      praesens vel imo tollere de gradu
           mortale corpus vel superbos
           vertere funeribus triumphos,
  </p>
  <p>
   te pauper ambit sollicita prece
   <font size="2">
    5
   </font>
   ruris colonus, te dominam aequoris
           quicumque Bythyna lacessit
           Carpathium pelagus carina.
  </p>
  <p>
   Te Dacus asper, te profugi Scythae,
      urbesque gentesque et Latium ferox
   <font size="2">
    10
   </font>
   regumque matres barbarorum et
           purpurei metuunt tyranni,
  </p>
  <p>
   iniurioso ne pede proruas
      stantem columnam, neu populus frequens
           ad arma cessantis, ad arma
           concitet imperiumque frangat.
   <font size="2">
    15
   </font>
  </p>
  <p>
   Te semper anteit serva Necessitas,
      clavos trabalis et cuneos manu
           gestans aena nec severus
           uncus abest liquidumque plumbum;
   <font size="2">
    20
   </font>
  </p>
  <p>
   te Spes et albo rara Fides colit
      velata panno nec comitem abnegat,
           utcumque mutata potentis
           veste domos inimica linquis;
  </p>
  <p>
   at volgus infidum et meretrix retro
   <font size="2">
    25
   </font>
   periura cedit, diffugiunt cadis
           cum faece siccatis amici,
           ferre iugum pariter dolosi.
  </p>
  <p>
   Serves iturum Caesarem in ultimos
      orbis Britannos et iuvenum recens
   <font size="2">
    30
   </font>
   examen Eois timendum
           partibus Oceanoque rubro.
  </p>
  <p>
   Heu heu, cicatricum et sceleris pudet
      fratrumque. Quid nos dura refugimus
           aetas, quid intactum nefasti
           liquimus? Unde manum iuventus
   <font size="2">
    35
   </font>
  </p>
  <p>
   metu deorum continuit? Quibus
      pepercit aris? O utinam nova
           incude diffingas retusum in
           Massagetas Arabasque ferrum!
   <font size="2">
    40
   </font>
  </p>
  <p class="shortborder">
  </p>
  <p>
   <b>
    XXXVI
   </b>
  </p>
  <p>
   Et ture et fidibus iuvat
      placare et vituli sanguini debito
           custodes Numidae deos,
      qui nunc Hesperia sospes ab ultima
           caris multa sodalibus,
   <font size="2">
    5
   </font>
   nulli plura tamen dividit oscula
           quam dulci Lamiae, memor
      actae non alio rege puertiae
           mutataeque simul togae.
      Cressa ne careat pulchra dies nota
   <font size="2">
    10
   </font>
   neu promptae modus amphorae
      neu morem in Salium sit requies pedum
           neu multi Damalis meri
      Bassum Threicia vincat amystide
           neu desint epulis rosae
   <font size="2">
    15
   </font>
   neu vivax apium neu breve lilium.
           Omnes in Damalin putres
      deponent oculos nec Damalis nouo
           divelletur adultero
      lascivis hederis ambitiosior.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXXVII
   </b>
  </p>
  <p>
   Nunc est bibendum, nunc pede libero
      pulsanda tellus, nunc Saliaribus
           ornare pulvinar deorum
           tempus erat dapibus, sodales.
  </p>
  <p>
   Antehac nefas depromere Caecubum
   <font size="2">
    5
   </font>
   cellis avitis, dum Capitolio
           regina dementis ruinas
           funus et imperio parabat
  </p>
  <p>
   contaminato cum grege turpium
      morbo virorum, quidlibet impotens
   <font size="2">
    10
   </font>
   sperare fortunaque dulci
           ebria. Sed minuit furorem
  </p>
  <p>
   vix una sospes navis ab ignibus,
      mentemque lymphatam Mareotico
           redegit in veros timores
   <font size="2">
    15
   </font>
   Caesar, ab Italia volantem
  </p>
  <p>
   remis adurgens, accipiter velut
      mollis columbas aut leporem citus
           venator in campis nivalis
           Haemoniae, daret ut catenis
   <font size="2">
    20
   </font>
  </p>
  <p>
   fatale monstrum. Quae generosius
      perire quaerens nec muliebriter
           expavit ensem nec latentis
           classe cita reparavit oras,
  </p>
  <p>
   ausa et iacentem visere regiam
   <font size="2">
    25
   </font>
   voltu sereno, fortis et asperas
           tractare serpentes, ut atrum
           corpore conbiberet venenum,
  </p>
  <p>
   deliberata morte ferocior:
      saevis Liburnis scilicet invidens
   <font size="2">
    30
   </font>
   privata deduci superbo,
           non humilis mulier, triumpho.
  </p>
  <p class="shortborder">
  </p>
  <p>
   <b>
    XXXVIII
   </b>
  </p>
  <p>
   Persicos odi, puer, apparatus,
      displicent nexae philyra coronae,
      mitte sectari, rosa quo locorum
           sera moretur.
  </p>
  <p>
   Simplici myrto nihil adlabores
   <font size="2">
    5
   </font>
   sedulus, curo: neque te ministrum
      dedecet myrtus neque me sub arta
           vite bibentem.
  </p>
 </body>
</div>