<div>
 Newton: Regulae Philosophandi from the Principia
 <body>
  <center>
   PHILOSOPHIÆ NATURALIS PRINCIPIA MATHEMATICA
      AUCTORE ISAACO NEWTONO, EQ. AUR.
   <font size="3">
    Editio tertia aucta et emendata
      Londini: apud Guil. &amp; Joh. Innys, Regiæ Societatis typographos
      MDCCXXVI
   </font>
   <p>
    [pp. 387 usque ad 389]
   </p>
   <p>
   </p>
   <p>
    <font size="5">
     REGULÆ PHILOSOPHANDI
    </font>
   </p>
  </center>
  <p>
   <b>
    Regula I
   </b>
  </p>
  <p>
   Causas rerum naturalium non plures admitti debere, quam quæ &amp; veræ sint &amp; earum phænomenis explicandis sufficiant.
  </p>
  <dl>
   <dd>
    Dicunt utique philosophi: Natura nihil agit frustra, &amp; frustra sit per plura quod fieri potest per pauciora. Natura enim simplex est &amp; rerum causis superfluis non luxuriat.
   </dd>
  </dl>
  <p>
   <b>
    Regula II
   </b>
  </p>
  <p>
   Ideoque effectum naturalium ejusdem generis eædem assignandæ sunt causæ, quatenus fieri potest.
  </p>
  <dl>
   <dd>
    Uti respirationis in homine &amp; in bestia; descensus lapidum in
    <i>
     Europa
    </i>
    &amp; in
    <i>
     America
    </i>
    ; lucis in igne culinari &amp; in sole; reflexionis lucis in terra &amp; in planetis.
   </dd>
  </dl>
  <p>
   <b>
    Regula III
   </b>
  </p>
  <p>
   Qualitates corporum quæ intendi &amp; remitti nequeunt, quæque corporibus omnibus competunt in quibus experimenta instituere licet, pro qualitatibus corporum universorum habendæ sunt.
  </p>
  <dl>
   <dd>
    Nam qualitates corporum non nisi per experimenta innotescunt, ideoque generales statuendæ sunt quotquot cum experimentis generaliter quadrant; &amp; quæ minui non possunt, non possunt auferri. Certe contra experimentorum tenorem somnia temere confingenda non sunt, nec a naturæ analogia recedendum est, cum ea simplex esse soleat &amp; sibi semper consona. Extensio corporum non nisi per sensus innotescit, nec in omnibus sentitur: sed quia sensibilibus omnibus competit, de universis affirmatur. Corpora plura dura esse experimur. Oritur autem durities totius a duritie partium, &amp; inde non horum tantum corporum quæ sentiuntur, sed aliorum etiam omnium particulas indivisas esse duras merito concludimus. Corpora omnia impenetrabilia esse non ratione sed sensu colligimus. Quæ tractamus, impenetrabilia inveniuntur, &amp; inde concludimus impenetrabilitatem esse proprietatem corporum universorum. Corpora omnia mobilia esse, &amp; viribus quibusdam (quas vires inertiæ vocamus) perseverare in motu vel quiete, ex hisce corporum visorum proprietatibus colligimus. Extensio, durities, impenetrabilitas, mobilitas &amp; vis inertiæ totius oritur ab extensione, duritie, impenetrabilitate, mobilitate &amp; viribus inertiæ partium: &amp; inde concludimus omnes omnium corporum partes minimas extendi &amp; duras esse &amp; impenetrabiles &amp; mobiles &amp; viribus inertiæ præditas. Et hoc est fundamentum philosophiæ totius. Porro corporum partes divisas &amp; sibi mutuo contiguas ab invicem separari posse, ex phænomenis novimus, &amp; partes indivisas in partes minores ratione distingui posse ex mathematica certum est. Utrum vero partes illæ distinctæ &amp; nondum divisæ per vires naturæ dividi &amp; ab invicem separari possint, incertum est. At si vel unico constaret experimento quod particula aliqua indivisa, frangendo corpus durum &amp; solidum, divisionem pateretur: concluderemus vi hujus regulæ, quod non solum partes divisæ separabiles essent, sed etiam quod indivisæ in infinitum dividi possent.
   </dd>
  </dl>
  <dl>
   <dd>
    Denique si corpora omnia in circuitu terræ gravia esse in terram, idque pro quantitate materiæ in singulis, &amp; lunam gravem esse in terram pro quantitate materiæ sua, &amp; vicissim mare nostrum grave esse in lunam, &amp; planetas omnes graves esse in se mutuo, &amp; cometarum similem esse gravitatem in solem, per experimenta &amp; observationes astronomicas universaliter constet: dicendum erit per hanc regulam quod corpora omnia in se mutuo gravitant. Nam &amp; fortius erit argumentum ex phænomenis de gravitate universali, quam de corporum impenetrabilitate: de qua utique in corporibus coelestibus nullum experimentum, nullam prorsus observationem habemus. Attamen gravitatem corporibus essentialem esse minime affirmo. Per vim insitam intelligo solam vim inertiæ. Hæc immutabilis est. Gravitas recedendo a terra, diminuitur.
   </dd>
  </dl>
  <p>
   <b>
    Regula IV
   </b>
  </p>
  <p>
   In philosophia experimentali, propositiones ex phænomenis per inductionem collectæ, non obstantibus contrariis hypothesibus, pro veris aut accurate aut quamproxime haberi debent, donec alia occurrerint phænomena, per quæ aut accuratiores reddantur aut exceptionibus obnoxiæ.
  </p>
  <dl>
   <dd>
    Hoc fieri debet ne argumentum inductionis tollatur per hypotheses.
   </dd>
  </dl>
  <center>
  </center>
 </body>
</div>