<div>
 Juvenal XIII
 <body>
  <div class="page_wrapper">
   <h1>
    D. IVNI IVVENALIS SATVRA XIII
   </h1>
   <p class="poem">
    Exemplo quodcumque malo committitur, ipsi
        displicet auctori. prima est haec ultio, quod se
        iudice nemo nocens absoluitur, improba quamuis
        gratia fallaci praetoris uicerit urna.
        quid sentire putas homines, Caluine, recenti
    <font size="2">
     5
    </font>
    de scelere et fidei uiolatae crimine? sed nec
        tam tenuis census tibi contigit, ut mediocris
        iacturae te mergat onus, nec rara uidemus
        quae pateris: casus multis hic cognitus ac iam
        tritus et e medio fortunae ductus aceruo.
    <font size="2">
     10
    </font>
    ponamus nimios gemitus. flagrantior aequo
        non debet dolor esse uiri nec uolnere maior.
        tu quamuis leuium minimam exiguamque malorum
        particulam uix ferre potes spumantibus ardens
        uisceribus, sacrum tibi quod non reddat amicus
    <font size="2">
     15
    </font>
    depositum? stupet haec qui iam post terga reliquit
        sexaginta annos Fonteio consule natus?
        an nihil in melius tot rerum proficis usu?
        magna quidem, sacris quae dat praecepta libellis,
        uictrix fortunae sapientia, ducimus autem
    <font size="2">
     20
    </font>
    hos quoque felices, qui ferre incommoda uitae
        nec iactare iugum uita didicere magistra.
        quae tam festa dies, ut cesset prodere furem,
        perfidiam, fraudes atque omni ex crimine lucrum
        quaesitum et partos gladio uel pyxide nummos?
    <font size="2">
     25
    </font>
    rari quippe boni, numera, uix sunt totidem quot
        Thebarum portae uel diuitis ostia Nili.
        nona aetas agitur peioraque saecula ferri
        temporibus, quorum sceleri non inuenit ipsa
        nomen et a nullo posuit natura metallo.
    <font size="2">
     30
    </font>
    nos hominum diuomque fidem clamore ciemus
        quanto Faesidium laudat uocalis agentem
        sportula? dic, senior bulla dignissime, nescis
        quas habeat ueneres aliena pecunia? nescis
        quem tua simplicitas risum uulgo moueat, cum
    <font size="2">
     35
    </font>
    exigis a quoquam ne peieret et putet ullis
        esse aliquod numen templis araeque rubenti?
        quondam hoc indigenae uiuebant more, priusquam
        sumeret agrestem posito diademate falcem
        Saturnus fugiens, tunc cum uirguncula Iuno
    <font size="2">
     40
    </font>
    et priuatus adhuc Idaeis Iuppiter antris;
        nulla super nubes conuiuia caelicolarum
        nec puer Iliacus formonsa nec Herculis uxor
        ad cyathos et iam siccato nectare tergens
        bracchia Volcanus Liparaea nigra taberna;
    <font size="2">
     45
    </font>
    prandebat sibi quisque deus nec turba deorum
        talis ut est hodie, contentaque sidera paucis
        numinibus miserum urguebant Atlanta minori
        pondere; nondum imi sortitus triste profundi
        imperium Sicula toruos cum coniuge Pluton,
    <font size="2">
     50
    </font>
    nec rota nec Furiae nec saxum aut uolturis atri
        poena, sed infernis hilares sine regibus umbrae.
        inprobitas illo fuit admirabilis aeuo,
        credebant quo grande nefas et morte piandum
        si iuuenis uetulo non adsurrexerat et si
    <font size="2">
     55
    </font>
    barbato cuicumque puer, licet ipse uideret
        plura domi fraga et maiores glandis aceruos;
        tam uenerabile erat praecedere quattuor annis
        primaque par adeo sacrae lanugo senectae.
        nunc si depositum non infitietur amicus,
    <font size="2">
     60
    </font>
    si reddat ueterem cum tota aerugine follem,
        prodigiosa fides et Tuscis digna libellis
        quaeque coronata lustrari debeat agna.
        egregium sanctumque uirum si cerno, bimembri
        hoc monstrum puero et miranti sub aratro
    <font size="2">
     65
    </font>
    piscibus inuentis et fetae comparo mulae,
        sollicitus, tamquam lapides effuderit imber
        examenque apium longa consederit uua
        culmine delubri, tamquam in mare fluxerit amnis
        gurgitibus miris et lactis uertice torrens.
    <font size="2">
     70
    </font>
    intercepta decem quereris sestertia fraude
        sacrilega. quid si bis centum perdidit alter
        hoc arcana modo, maiorem tertius illa
        summam, quam patulae uix ceperat angulus arcae?
        tam facile et pronum est superos contemnere testes,
    <font size="2">
     75
    </font>
    si mortalis idem nemo sciat. aspice quanta
        uoce neget, quae sit ficti constantia uoltus.
        per Solis radios Tarpeiaque fulmina iurat
        et Martis frameam et Cirrhaei spicula uatis,
        per calamos uenatricis pharetramque puellae
    <font size="2">
     80
    </font>
    perque tuum, pater Aegaei Neptune, tridentem,
        addit et Herculeos arcus hastamque Mineruae,
        quidquid habent telorum armamentaria caeli.
        si uero et pater est, 'comedam' inquit 'flebile nati
        sinciput elixi Pharioque madentis aceto.'
    <font size="2">
     85
    </font>
    sunt in fortunae qui casibus omnia ponant
        et nullo credant mundum rectore moueri
        natura uoluente uices et lucis et anni,
        atque ideo intrepidi quaecumque altaria tangunt.
        [est alius metuens ne crimen poena sequatur.]
    <font size="2">
     90
    </font>
    hic putat esse deos et peierat, atque ita secum:
        'decernat quodcumque uolet de corpore nostro
        Isis et irato feriat mea lumina sistro,
        dummodo uel caecus teneam quos abnego nummos.
        et pthisis et uomicae putres et dimidium crus
    <font size="2">
     95
    </font>
    sunt tanti. pauper locupletem optare podagram
        nec dubitet Ladas, si non eget Anticyra nec
        Archigene; quid enim uelocis gloria plantae
        praestat et esuriens Pisaeae ramus oliuae?
        ut sit magna, tamen certe lenta ira deorum est;
    <font size="2">
     100
    </font>
    si curant igitur cunctos punire nocentes,
        quando ad me uenient? sed et exorabile numen
        fortasse experiar; solet his ignoscere. multi
        committunt eadem diuerso crimina fato:
        ille crucem sceleris pretium tulit, hic diadema.'
    <font size="2">
     105
    </font>
    sic animum dirae trepidum formidine culpae
        confirmat, tunc te sacra ad delubra uocantem
        praecedit, trahere immo ultro ac uexare paratus.
        nam cum magna malae superest audacia causae,
        creditur a multis fiducia. mimum agit ille,
    <font size="2">
     110
    </font>
    urbani qualem fugitiuus scurra Catulli:
        tu miser exclamas, ut Stentora uincere possis,
        uel potius quantum Gradiuus Homericus, 'audis,
        Iuppiter, haec nec labra moues, cum mittere uocem
        debueris uel marmoreus uel aeneus? aut cur
    <font size="2">
     115
    </font>
    in carbone tuo charta pia tura soluta
        ponimus et sectum uituli iecur albaque porci
        omenta? ut uideo, nullum discrimen habendum est
        effigies inter uestras statuamque Vagelli.'
             accipe quae contra ualeat solacia ferre
    <font size="2">
     120
    </font>
    et qui nec Cynicos nec Stoica dogmata legit
        a Cynicis tunica distantia, non Epicurum
        suspicit exigui laetum plantaribus horti.
        curentur dubii medicis maioribus aegri:
        tu uenam uel discipulo committe Philippi.
    <font size="2">
     125
    </font>
    si nullum in terris tam detestabile factum
        ostendis, taceo, nec pugnis caedere pectus
        te ueto nec plana faciem contundere palma,
        quandoquidem accepto claudenda est ianua damno,
        et maiore domus gemitu, maiore tumultu
    <font size="2">
     130
    </font>
    planguntur nummi quam funera; nemo dolorem
        fingit in hoc casu, uestem diducere summam
        contentus, uexare oculos umore coacto:
        ploratur lacrimis amissa pecunia ueris.
        sed si cuncta uides simili fora plena querella,
    <font size="2">
     135
    </font>
    si deciens lectis diuersa parte tabellis
        uana superuacui dicunt chirographa ligni,
        arguit ipsorum quos littera gemmaque princeps
        sardonychum, loculis quae custoditur eburnis,
        ten, o delicias, extra communia censes
    <font size="2">
     140
    </font>
    ponendum, quia tu gallinae filius albae,
        nos uiles pulli nati infelicibus ouis?
        rem pateris modicam et mediocri bile ferendam,
        si flectas oculos maiora ad crimina. confer
        conductum latronem, incendia sulpure coepta
    <font size="2">
     145
    </font>
    atque dolo, primos cum ianua colligit ignes;
        confer et hos, ueteris qui tollunt grandia templi
        pocula adorandae robiginis et populorum
        dona uel antiquo positas a rege coronas;
        haec ibi si non sunt, minor exstat sacrilegus qui
    <font size="2">
     150
    </font>
    radat inaurati femur Herculis et faciem ipsam
        Neptuni, qui bratteolam de Castore ducat;
        [an dubitet solitus totum conflare Tonantem?]
        confer et artifices mercatoremque ueneni
        et deducendum corio bouis in mare, cum quo
    <font size="2">
     155
    </font>
    clauditur aduersis innoxia simia fatis.
        haec quota pars scelerum, quae custos Gallicus urbis
        usque a lucifero donec lux occidat audit?
        humani generis mores tibi nosse uolenti
        sufficit una domus; paucos consume dies et
    <font size="2">
     160
    </font>
    dicere te miserum, postquam illinc ueneris, aude.
        quis tumidum guttur miratur in Alpibus aut quis
        in Meroe crasso maiorem infante mamillam?
        caerula quis stupuit Germani lumina, flauam
        caesariem et madido torquentem cornua cirro?
    <font size="2">
     165
    </font>
    [nempe quod haec illis natura est omnibus una.]
        ad subitas Thracum uolucres nubemque sonoram
        Pygmaeus paruis currit bellator in armis,
        mox inpar hosti raptusque per aera curuis
        unguibus a saeua fertur grue. si uideas hoc
    <font size="2">
     170
    </font>
    gentibus in nostris, risu quatiare; sed illic,
        quamquam eadem adsidue spectentur proelia, ridet
        nemo, ubi tota cohors pede non est altior uno.
             'nullane peiuri capitis fraudisque nefandae
        poena erit?' abreptum crede hunc grauiore catena
    <font size="2">
     175
    </font>
    protinus et nostro (quid plus uelit ira?) necari
        arbitrio: manet illa tamen iactura nec umquam
        depositum tibi sospes erit, sed corpore trunco
        inuidiosa dabit minimus solacia sanguis.
        'at uindicta bonum uita iucundius ipsa.'
    <font size="2">
     180
    </font>
    nempe hoc indocti, quorum praecordia nullis
        interdum aut leuibus uideas flagrantia causis.
        [quantulacumque adeo est occasio sufficit irae.]
        Chrysippus non dicet idem nec mite Thaletis
        ingenium dulcique senex uicinus Hymetto,
    <font size="2">
     185
    </font>
    qui partem acceptae saeua inter uincla cicutae
        accusatori nollet dare. [plurima felix
        paulatim uitia atque errores exuit, omnes
        prima docens rectum, sapientia.] quippe minuti
        semper et infirmi est animi exiguique uoluptas
    <font size="2">
     190
    </font>
    ultio. continuo sic collige, quod uindicta
        nemo magis gaudet quam femina. cur tamen hos tu
        euasisse putes, quos diri conscia facti
        mens habet attonitos et surdo uerbere caedit
        occultum quatiente animo tortore flagellum?
    <font size="2">
     195
    </font>
    poena autem uehemens ac multo saeuior illis
        quas et Caedicius grauis inuenit et Rhadamanthus,
        nocte dieque suum gestare in pectore testem.
        Spartano cuidam respondit Pythia uates
        haut inpunitum quondam fore quod dubitaret
    <font size="2">
     200
    </font>
    depositum retinere et fraudem iure tueri
        iurando. quaerebat enim quae numinis esset
        mens et an hoc illi facinus suaderet Apollo.
        reddidit ergo metu, non moribus, et tamen omnem
        uocem adyti dignam templo ueramque probauit
    <font size="2">
     205
    </font>
    extinctus tota pariter cum prole domoque
        et quamuis longa deductis gente propinquis.
        has patitur poenas peccandi sola uoluntas.
        nam scelus intra se tacitum qui cogitat ullum
        facti crimen habet. cedo si conata peregit.
    <font size="2">
     210
    </font>
    perpetua anxietas nec mensae tempore cessat
        faucibus ut morbo siccis interque molares
        difficili crescente cibo, sed uina misellus
        expuit, Albani ueteris pretiosa senectus
        displicet; ostendas melius, densissima ruga
    <font size="2">
     215
    </font>
    cogitur in frontem uelut acri ducta Falerno.
        nocte breuem si forte indulsit cura soporem
        et toto uersata toro iam membra quiescunt,
        continuo templum et uiolati numinis aras
        et, quod praecipuis mentem sudoribus urguet,
    <font size="2">
     220
    </font>
    te uidet in somnis; tua sacra et maior imago
        humana turbat pauidum cogitque fateri.
        hi sunt qui trepidant et ad omnia fulgura pallent,
        cum tonat, exanimes primo quoque murmure caeli,
        non quasi fortuitus nec uentorum rabie sed
    <font size="2">
     225
    </font>
    iratus cadat in terras et iudicet ignis.
        illa nihil nocuit, cura grauiore timetur
        proxima tempestas uelut hoc dilata sereno.
        praeterea lateris uigili cum febre dolorem
        si coepere pati, missum ad sua corpora morbum
    <font size="2">
     230
    </font>
    infesto credunt a numine; saxa deorum
        haec et tela putant. pecudem spondere sacello
        balantem et Laribus cristam promittere galli
        non audent; quid enim sperare nocentibus aegris
        concessum? uel quae non dignior hostia uita?
    <font size="2">
     235
    </font>
    [mobilis et uaria est ferme natura malorum.]
        cum scelus admittunt, superest constantia; quod fas
        atque nefas tandem incipiunt sentire peractis
        criminibus. tamen ad mores natura recurrit
        damnatos fixa et mutari nescia. nam quis
    <font size="2">
     240
    </font>
    peccandi finem posuit sibi? quando recepit
        eiectum semel attrita de fronte ruborem?
        quisnam hominum est quem tu contentum uideris uno
        flagitio? dabit in laqueum uestigia noster
        perfidus et nigri patietur carceris uncum
    <font size="2">
     245
    </font>
    aut maris Aegaei rupem scopulosque frequentes
        exulibus magnis. poena gaudebis amara
        nominis inuisi tandemque fatebere laetus
        nec surdum nec Teresian quemquam esse deorum.
   </p>
  </div>
 </body>
</div>