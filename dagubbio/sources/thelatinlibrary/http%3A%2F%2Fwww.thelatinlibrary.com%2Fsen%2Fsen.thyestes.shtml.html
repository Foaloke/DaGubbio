<div>
 Seneca: Thyestes
 <body>
  <p class="pagehead">
   L. ANNAEI SENECAE THYESTES
  </p>
  <p class="border">
  </p>
  <p>
   <b>
    PERSONAE
   </b>
  </p>
  <p>
   Tantali Vmbra
      Furia
      Atreus, rex Mycenarum
      Satelles
      Thyestes, frater Atrei
      Tantalus, filius Thyestis
      Nuntius
      Chorus
  </p>
  <p>
   <b>
    TANTALI VMBRA
   </b>
   : Quis inferorum sede ab infausta extrahit
      auido fugaces ore captantem cibos?
      quis male deorum Tantalo inuisas domos
      ostendit iterum? peius inuentum est siti
      arente in undis aliquid et peius fame
      hiante semper? Sisyphi numquid lapis
      gestandus umeris lubricus nostris uenit
      aut membra celeri differens cursu rota,
      aut poena Tityi qui specu uasto patens
      uisceribus atras pascit effossis aues
   <span>
    10
   </span>
   et nocte reparans quidquid amisit die
      plenum recenti pabulum monstro iacet?
      in quod malum transcribor? O quisquis noua
      supplicia functis durus umbrarum arbiter
      disponis, addi si quid ad poenas potest
      quod ipse custos carceris diri horreat,
      quod maestus Acheron paueat, ad cuius metum
      nos quoque tremamus, quaere. Iam nostra subit
      e stirpe turba quae suum uincat genus
      ac me innocentem faciat et inausa audeat.
   <span>
    20
   </span>
   regione quidquid impia cessat loci
      complebo; numquam stante Pelopea domo
      Minos uacabit.
   <b>
    FVRIA
   </b>
   : Perge, detestabilis
      umbra, et penates impios furiis age.
      certetur omni scelere et alterna uice
      stringatur ensis; nec sit irarum modus
      pudorue, mentes caecus instiget furor,
      rabies parentum duret et longum nefas
      eat in nepotes; nec uacet cuiquam uetus
      odisse crimen: semper oriatur nouum,
   <span>
    30
   </span>
   nec unum in uno, dumque punitur scelus,
      crescat. Superbis fratribus regna excidant
      repetantque profugos; dubia uiolentae domus
      fortuna reges inter incertos labet;
      miser ex potente fiat, ex misero potens,
      fluctuque regnum casus assiduo ferat.
      ob scelera pulsi, cum dabit patriam deus
      in scelera redeant, sintque tam inuisi omnibus
      quam sibi; nihil sit ira quod uetitum putet:
      fratrem expauescat frater et natum parens
   <span>
    40
   </span>
   natusque patrem, liberi pereant male,
      peius tamen nascantur; immineat uiro
      infesta coniunx, bella trans pontum uehant,
      effusus omnis irriget terras cruor,
      supraque magnos gentium exultet duces
      Libido uictrix. Impia stuprum in domo
      leuissimum sit; fratris et fas et fides
      iusque omne pereat. Non sit a uestris malis
      immune caelum - cur micant stellae polo
      flammaeque seruant debitum mundo decus?
   <span>
    50
   </span>
   nox alta fiat, excidat caelo dies.
      misce penates, odia caedes funera
      accerse et imple Tantalo totam domum.
      ornetur altum columen et lauro fores
      laetae uirescant, dignus aduentu tuo
      splendescat ignis - Thracium fiat nefas
      maiore numero. Dextra cur patrui uacat?
      nondum Thyestes liberos deflet suos?
      et quando tollet? ignibus iam subditis
      spument aena, membra per partes eant
   <span>
    60
   </span>
   discerpta, patrios polluat sanguis focos,
      epulae instruantur - non noui sceleris tibi
      conuiua uenies. Liberum dedimus diem
      tuamque ad istas soluimus mensas famem;
      ieiunia exple, mixtus in Bacchum cruor
      spectante te potetur; inueni dapes
      quas ipse fugeres - siste, quo praeceps ruis?
   <b>
    VMBRA TANTALI
   </b>
   : Ad stagna et amnes et recedentes aquas
      labrisque ab ipsis arboris plenae fugas.
      abire in atrum carceris liceat mei
   <span>
    70
   </span>
   cubile, liceat, si parum uideor miser,
      mutare ripas: alueo medius tuo,
      Phlegethon, relinquar igneo cinctus freto.
      Quicumque poenas lege fatorum datas
      pati iuberis, quisquis exeso iaces
      pauidus sub antro iamque uenturi times
      montis ruinam, quisquis auidorum feros
      rictus leonum et dira Furiarum agmina
      implicitus horres, quisquis immissas faces
      semiustus abigis, Tantali uocem excipe
   <span>
    80
   </span>
   properantis ad uos: credite experto mihi,
      amate poenas. Quando continget mihi
      effugere superos?
   <b>
    FVRIA
   </b>
   : Ante perturba domum
      inferque tecum proelia et ferri malum
      regibus amorem, concute insano ferum
      pectus tumultu.
   <b>
    VMBRA TANTALI
   </b>
   : Me pati poenas decet,
      non esse poenam. Mittor ut dirus uapor
      tellure rupta uel grauem populis luem
      sparsura pestis? ducam in horrendum nefas
      auus nepotes? magne diuorum parens
   <span>
    90
   </span>
   nosterque quamuis pudeat, ingenti licet
      taxata poena lingua crucietur loquax,
      nec hoc tacebo: moneo, ne sacra manus
      uiolate caede neue furiali malo
      aspergite aras. Stabo et arcebo scelus.
      Quid ora terres uerbere et tortos ferox
      minaris angues? Quid famem infixam intimis
      agitas medullis? flagrat incensum siti
      cor et perustis flamma uisceribus micat.
      Sequor.
   <b>
    FVRIA
   </b>
   : Hunc, hunc furorem diuide in totam domum.
   <span>
    100
   </span>
   sic, sic ferantur et suum infensi inuicem
      sitiant cruorem. Sentit introitus tuos
      domus et nefando tota contactu horruit.
      actum est abunde! gradere ad infernos specus
      amnemque notum; iam tuum maestae pedem
      terrae grauantur: cernis ut fontis liquor
      introrsus actus linquat, ut ripae uacent
      uentusque raras igneus nubes ferat?
      pallescit omnis arbor ac nudus stetit
   <span>
    110
   </span>
   fugiente pomo ramus, et qui fluctibus
      illinc propinquis Isthmos atque illinc fremit
      uicina gracili diuidens terra uada,
      longe remotos latus exaudit sonos.
      iam Lerna retro cessit et Phoronides
      latuere uenae nec suas profert sacer
      Alpheos undas et Cithaeronis iuga
      stant parte nulla cana deposita niue
      timentque ueterem nobiles Argi sitim.
      en ipse Titan dubitat an iubeat sequi
   <span>
    120
   </span>
   cogatque habenis ire periturum diem.
  </p>
  <p>
   <b>
    CHORVS
   </b>
   : Argos de superis si quis Achaicum
      Pisaeasque domos curribus inclitas,
      Isthmi si quis amat regna Corinthii,
      et portus geminos et mare dissidens,
      si quis Taygeti conspicuas niues,
      quas cum Sarmaticus tempore frigido
      in summis Boreas composuit iugis,
      aestas ueliferis soluit Etesiis,
      quem tangit gelido flumine lucidus
   <span>
    130
   </span>
   Alpheos, stadio notus Olympico,
      aduertat placidum numen et arceat,
      alternae scelerum ne redeant uices
      nec succedat auo deterior nepos
      et maior placeat culpa minoribus.
      tandem lassa feros exuat impetus
      sicci progenies impia Tantali.
      peccatum satis est; fas ualuit nihil
      aut commune nefas. Proditus occidit
      deceptor domini Myrtilus, et fide
   <span>
    140
   </span>
   uectus qua tulerat nobile reddidit
      mutato pelagus nomine: notior
      nulla est Ioniis fabula nauibus.
      exceptus gladio paruulus impio
      dum currit patrium natus ad osculum,
      immatura focis uictima concidit
      diuisusque tua est, Tantale, dextera,
      mensas ut strueres hospitibus deis.
      hos aeterna fames persequitur cibos,
      hos aeterna sitis; nec dapibus feris
   <span>
    150
   </span>
   decerni potuit poena decentior.
      Stat lassus uacuo gutture Tantalus;
      impendet capiti plurima noxio
      Phineis auibus praeda fugacior;
      hinc illinc grauidis frondibus incubat
      et curuata suis fetibus ac tremens
      alludit patulis arbor hiatibus.
      haec, quamuis auidus nec patiens morae,
      deceptus totiens tangere neglegit
      obliquatque oculos oraque comprimit
   <span>
    160
   </span>
   inclusisque famem dentibus alligat.
      sed tunc diuitias omne nemus suas
      demittit propius pomaque desuper
      insultant foliis mitia languidis
      accenduntque famem, quae iubet irritas
      exercere manus. Has ubi protulit
      et falli libuit, totus in arduum
      autumnus rapitur siluaque mobilis.
      instat deinde sitis non leuior fame;
      qua cum percaluit sanguis et igneis
   <span>
    170
   </span>
   exarsit facibus, stat miser obuios
      fluctus ore petens, quos profugus latex
      auertit sterili deficiens uado
      conantemque sequi deserit; hic bibit
      altum de rapido gurgite puluerem.
  </p>
  <p>
   <b>
    ATREVS
   </b>
   : Ignaue, iners, eneruis et (quod maximum
      probrum tyranno rebus in summis reor)
      inulte, post tot scelera, post fratris dolos
      fasque omne ruptum questibus uanis agis
      iratus Atreus? fremere iam totus tuis
   <span>
    180
   </span>
   debebat armis orbis et geminum mare
      utrimque classes agere, iam flammis agros
      lucere et urbes decuit ac strictum undique
      micare ferrum. Tota sub nostro sonet
      Argolica tellus equite; non siluae tegant
      hostem nec altis montium structae iugis
      arces; relictis bellicum totus canat
      populus Mycenis, quisquis inuisum caput
      tegit ac tuetur, clade funesta occidat.
      haec ipsa pollens incliti Pelopis domus
   <span>
    190
   </span>
   ruat uel in me, dummodo in fratrem ruat.
      Age, anime, fac quod nulla posteritas probet,
      sed nulla taceat. Aliquod audendum est nefas
      atrox, cruentum, tale quod frater meus
      suum esse mallet. Scelera non ulcisceris,
      nisi uincis. Et quid esse tam saeuum potest
      quod superet illum? numquid abiectus iacet?
      numquid secundis patitur in rebus modum,
      fessis quietem? noui ego ingenium uiri
      indocile; flecti non potest- frangi potest.
   <span>
    200
   </span>
   proinde antequam se firmat aut uires parat,
      petatur ultro, ne quiescentem petat.
      aut perdet aut peribit: in medio est scelus
      positum occupanti.
   <b>
    SATELLES
   </b>
   : Fama te populi nihil
      aduersa terret?
   <b>
    ATREVS
   </b>
   : Maximum hoc regni bonum est,
      quod facta domini cogitur populus sui
      tam ferre quam laudare.
   <b>
    SATELLES
   </b>
   : Quos cogit metus
      laudare, eosdem reddit inimicos metus.
      at qui fauoris gloriam ueri petit,
      animo magis quam uoce laudari uolet.
   <span>
    210
   </span>
   <b>
    ATREVS
   </b>
   : Laus uera et humili saepe contingit uiro,
      non nisi potenti falsa. Quod nolunt uelint.
   <b>
    SATELLES
   </b>
   : Rex uelit honesta: nemo non eadem uolet.
   <b>
    ATREVS
   </b>
   : Vbicumque tantum honesta dominanti licent,
      precario regnatur.
   <b>
    SATELLES
   </b>
   : Vbi non est pudor
      nec cura iuris sanctitas pietas fides,
      instabile regnum est.
   <b>
    ATREVS
   </b>
   : Sanctitas pietas fides
      priuata bona sunt; qua iuuat reges eant.
   <b>
    SATELLES
   </b>
   : Nefas nocere uel malo fratri puta.
   <b>
    ATREVS
   </b>
   : Fas est in illo quidquid in fratre est nefas.
   <span>
    220
   </span>
   quid enim reliquit crimine intactum aut ubi
      sceleri pepercit? coniugem stupro abstulit
      regnumque furto: specimen antiquum imperi
      fraude est adeptus, fraude turbauit domum.
      est Pelopis altis nobile in stabulis pecus,
      arcanus aries, ductor opulenti gregis,
      cuius per omne corpus effuso coma
      dependet auro, cuius e tergo noui
      aurata reges sceptra Tantalici gerunt;
      possessor huius regnat, hunc tantae domus
   <span>
    230
   </span>
   fortuna sequitur. Tuta seposita sacer
      in parte carpit prata, quae cludit lapis
      fatale saxeo pascuum muro tegens.
      hunc facinus ingens ausus assumpta in scelus
      consorte nostri perfidus thalami auehit.
      Hinc omne cladis mutuae fluxit malum:
      per regna trepidus exul erraui mea,
      pars nulla nostri tuta ab insidiis uacat,
      corrupta coniunx, imperi quassa est fides,
      domus aegra, dubius sanguis et certi nihil
   <span>
    240
   </span>
   nisi frater hostis. Quid stupes? tandem incipe
      animosque sume: Tantalum et Pelopem aspice;
      ad haec manus exempla poscuntur meae.
      profare, dirum qua caput mactem uia.
   <b>
    SATELLES
   </b>
   : Ferro peremptus spiritum inimicum expuat.
   <b>
    ATREVS
   </b>
   : De fine poenae loqueris; ego poenam uolo.
      perimat tyrannus lenis: in regno meo
      mors impetratur.
   <b>
    SATELLES
   </b>
   : Nulla te pietas mouet?
   <b>
    ATREVS
   </b>
   : Excede, Pietas, si modo in nostra domo
      umquam fuisti. Dira Furiarum cohors
   <span>
    250
   </span>
   discorsque Erinys ueniat et geminas faces
      Megaera quatiens. Non satis magno meum
      ardet furore pectus, impleri iuuat
      maiore monstro.
   <b>
    SATELLES
   </b>
   : Quid noui rabidus struis?
   <b>
    ATREVS
   </b>
   : Nil quod doloris capiat assueti modum;
      nullum relinquam facinus et nullum est satis.
   <b>
    SATELLES
   </b>
   : Ferrum?
   <b>
    ATREVS
   </b>
   : Parum est.
   <b>
    SATELLES
   </b>
   : Quid ignis?
   <b>
    ATREVS
   </b>
   : Etiamnunc parum est.
   <b>
    SATELLES
   </b>
   : Quonam ergo telo tantus utetur dolor?
   <b>
    ATREVS
   </b>
   : Ipso Thyeste.
   <b>
    SATELLES
   </b>
   : Maius hoc ira est malum.
   <b>
    ATREVS
   </b>
   : Fateor. Tumultus pectora attonitus quatit
   <span>
    260
   </span>
   penitusque uoluit; rapior et quo nescio,
      sed rapior. Imo mugit e fundo solum,
      tonat dies serenus ac totis domus
      ut fracta tectis crepuit et moti lares
      uertere uultum: fiat hoc, fiat nefas
      quod, di, timetis.
   <b>
    SATELLES
   </b>
   : Facere quid tandem paras?
   <b>
    ATREVS
   </b>
   : Nescio quid animus maius et solito amplius
      supraque fines moris humani tumet
      instatque pigris manibus - haud quid sit scio,
      sed grande quiddam est. Ita sit. Hoc, anime, occupa
   <span>
    270
   </span>
   dignum est Thyeste facinus et dignum Atreo,
      quod uterque faciat. Vidit infandas domus
      Odrysia mensas - fateor, immane est scelus,
      sed occupatum; maius hoc aliquid dolor
      inueniat. Animum Daulis inspira parens
      sororque; causa est similis; assiste et manum
      impelle nostram. Liberos auidus pater
      gaudensque laceret et suos artus edat.
      bene est, abunde est: hic placet poenae modus
      tantisper. Vbinam est? Tam diu cur innocens
   <span>
    280
   </span>
   uersatur Atreus? tota iam ante oculos meos
      imago caedis errat, ingesta orbitas
      in ora patris - anime, quid rursus times
      et ante rem subsidis? Audendum est, age!:
      quod est in isto scelere praecipuum nefas,
      hoc ipse faciet.
   <b>
    SATELLES
   </b>
   : Sed quibus captus dolis
      nostros dabit perductus in laqueos pedem?
      inimica credit cuncta.
   <b>
    ATREVS
   </b>
   : Non poterat capi,
      nisi capere uellet. Regna nunc sperat mea:
      hac spe minanti fulmen occurret Ioui,
   <span>
    290
   </span>
   hac spe subibit gurgitis tumidi minas
      dubiumque Libycae Syrtis intrabit fretum,
      hac spe, quod esse maximum retur malum,
      fratrem uidebit.
   <b>
    SATELLES
   </b>
   : Quis fidem pacis dabit?
      cui tanta credet?
   <b>
    ATREVS
   </b>
   : Credula est spes improba.
      natis tamen mandata quae patruo ferant
      dabimus: relictis exul hospitiis uagus
      regno ut miserias mutet atque Argos regat
      ex parte dominus. Si nimis durus preces
      spernet Thyestes, liberos eius rudes
   <span>
    300
   </span>
   malisque fessos grauibus et faciles capi
      prece commouebunt. Hinc uetus regni furor,
      illinc egestas tristis ac durus labor
      quamuis rigentem tot malis subigent uirum.
   <b>
    SATELLES
   </b>
   : Iam tempus illi fecit aerumnas leues.
   <b>
    ATREVS
   </b>
   : Erras: malorum sensus accrescit die.
      leue est miserias ferre, perferre est graue.
   <b>
    SATELLES
   </b>
   : Alios ministros consili tristis lege.
      Peiora iuuenes facile praecepta audiunt.
      In patre facient quidquid in patruo doces;
   <span>
    310
   </span>
   saepe in magistrum scelera redierunt sua.
   <b>
    ATREVS
   </b>
   : Vt nemo doceat fraudis et sceleris uias,
      regnum docebit. Ne mali fiant times?
      nascuntur. Istud quod uocas saeuum asperum,
      agique dure credis et nimium impie,
      fortasse et illic agitur.
   <b>
    SATELLES
   </b>
   : Hanc fraudem scient
      nati parari?
   <b>
    ATREVS
   </b>
   : Tacita tam rudibus fides
      non est in annis. Detegent forsan dolos:
      tacere multis discitur uitae malis.
   <b>
    SATELLES
   </b>
   : Ipsosne, per quos fallere alium cogitas,
   <span>
    320
   </span>
   falles?
   <b>
    ATREVS
   </b>
   : Vt ipsi crimine et culpa uacent.
      quid enim necesse est liberos sceleri meo
      inserere? per nos odia se nostra explicent.
      male agis, recedis, anime! Si parcis tuis,
      parces et illis. Consili Agamemnon mei
      sciens minister fiat et fratri sciens
      Menelaus adsit. Prolis incertae fides
      ex hoc petatur scelere: Si bella abnuunt
      et gerere nolunt odia, si patruum uocant,
      pater est. Eatur! Multa sed trepidus solet
   <span>
    330
   </span>
   detegere uultus, magna nolentem quoque
      consilia produnt: nesciant quantae rei
      fiant ministri. Nostra tu coepta occules.
   <b>
    SATELLES
   </b>
   : Haud sum monendus: ista nostro in pectore
      fides timorque, sed magis claudet fides.
   <b>
    CHORVS
   </b>
   : Tandem regia nobilis,
      antiqui genus Inachi,
      fratrum composuit minas.
      Quis uos exagitat furor,
      alternis dare sanguinem
   <span>
    340
   </span>
   et sceptrum scelere aggredi?
      Nescitis, cupidi arcium,
      regnum quo iaceat loco.
      Regem non faciunt opes,
      non uestis Tyriae color,
      non frontis nota regia,
      non auro nitidae fores:
      rex est qui posuit metus
      et diri mala pectoris.
      Quem non ambitio impotens
   <span>
    350
   </span>
   et numquam stabilis fauor
      uulgi praecipitis mouet,
      non quidquid fodit Occidens
      aut unda Tagus aurea
      claro deuehit alueo,
      non quidquid Libycis terit
      feruens area messibus,
      quem non concutiet cadens
      obliqui uia fulminis,
      non Eurus rapiens mare
   <span>
    360
   </span>
   aut saeuo rabidus freto
      uentosi tumor Hadriae,
      quem non lancea militis,
      non strictus domuit chalybs,
      qui tuto positus loco
      infra se uidet omnia
      occurritque suo libens
      fato nec queritur mori.
      Reges conueniant licet
      qui sparsos agitant Dahas,
   <span>
    370
   </span>
   qui rubri uada litoris
      et gemmis mare lucidis
      late sanguineum tenent,
      aut qui Caspia fortibus
      recludunt iuga Sarmatis,
      certet Danuuii uadum
      audet qui pedes ingredi
      et (quocumque loco iacent)
      Seres uellere nobiles,
      mens regnum bona possidet.
   <span>
    380
   </span>
   nihil ullis opus est equis,
      nihil armis et inertibus
      telis quae procul ingerit
      Parthus, cum simulat fugas,
      admotis nihil est opus
      urbes sternere machinis
      longe saxa rotantibus.
      Rex est qui metuet nihil,
      rex est qui cupiet nihil:
      hoc regnum sibi quisque dat.
   <span>
    390
   </span>
   Stet quicumque uolet potens
      aulae culmine lubrico:
      me dulcis saturet quies;
      obscuro positus loco
      leni perfruar otio,
      nullis nota Quiritibus
      aetas per tacitum fluat.
      Sic cum transierint mei
      nullo cum strepitu dies,
      plebeius moriar senex.
   <span>
    400
   </span>
   illi mors grauis incubat
      qui, notus nimis omnibus,
      ignotus moritur sibi.
  </p>
  <p>
   <b>
    THYESTES
   </b>
   : Optata patriae tecta et Argolicas opes
      miserisque summum ac maximum exulibus bonum,
      tractum soli natalis et patrios deos
      (si sunt tamen di) cerno, Cyclopum sacras
      turres, labore maius humano decus,
      celebrata iuueni stadia, per quae nobilis
      palmam paterno non semel curru tuli.
   <span>
    410
   </span>
   occurret Argos, populus occurret frequens -
      sed nempe et Atreus. Repete siluestres fugas
      saltusque densos potius et mixtam feris
      similemque uitam; clarus hic regni nitor
      fulgore non est quod oculos falso auferat;
      cum quod datur spectabis, et dantem aspice.
      modo inter illa, quae putant cuncti aspera,
      fortis fui laetusque; nunc contra in metus
      reuoluor; animus haeret ac retro cupit
      corpus referre, moueo nolentem gradum.
   <span>
    420
   </span>
   <b>
    TANTALVS
   </b>
   : Pigro (quid hoc est?) genitor incessu stupet
      uultumque uersat seque in incerto tenet.
   <b>
    THYESTES
   </b>
   : Quid, anime, pendes, quidue consilium diu
      tam facile torques? rebus incertissimis,
      fratri atque regno, credis ac metuis mala
      iam uicta, iam mansueta et aerumnas fugis
      bene collocatas? Esse iam miserum iuuat.
      reflecte gressum, dum licet, teque eripe.
   <b>
    TANTALVS
   </b>
   : Quae causa cogit, genitor, a patria gradum
      referre uisa? cur bonis tantis sinum
   <span>
    430
   </span>
   subducis? ira frater abiecta redit
      partemque regni reddit et lacerae domus
      componit artus teque restituit tibi.
   <b>
    THYESTES
   </b>
   : Causam timoris ipse quam ignoro exigis.
      nihil timendum uideo, sed timeo tamen.
      placet ire, pigris membra sed genibus labant,
      alioque quam quo nitor abductus feror.
      sic concitatam remige et uelo ratem
      aestus resistens remigi et uelo refert.
   <b>
    TANTALVS
   </b>
   : Euince quidquid obstat et mentem impedit
   <span>
    440
   </span>
   reducemque quanta praemia expectent uide.
      pater, potes regnare.
   <b>
    THYESTES
   </b>
   : Cum possim mori.
   <b>
    TANTALVS
   </b>
   : Summa est potestas -
   <b>
    THYESTES
   </b>
   : Nulla, si cupias nihil.
   <b>
    TANTALVS
   </b>
   : Natis relinques.
   <b>
    THYESTES
   </b>
   : Non capit regnum duos.
   <b>
    TANTALVS
   </b>
   : Miser esse mauult esse qui felix potest?
   <b>
    THYESTES
   </b>
   : Mihi crede, falsis magna nominibus placent,
      frustra timentur dura. Dum excelsus steti,
      numquam pauere destiti atque ipsum mei
      ferrum timere lateris. O quantum bonum est
      obstare nulli, capere securas dapes
   <span>
    450
   </span>
   humi iacentem! scelera non intrant casas,
      tutusque mensa capitur angusta cibus;
      uenenum in auro bibitur - expertus loquor:
      malam bonae praeferre fortunam licet.
      Non uertice alti montis impositam domum
      et eminentem ciuitas humilis tremit
      nec fulget altis splendidum tectis ebur
      somnosque non defendit excubitor meos;
      non classibus piscamur et retro mare
      iacta fugamus mole nec uentrem improbum
   <span>
    460
   </span>
   alimus tributo gentium, nullus mihi
      ultra Getas metatur et Parthos ager;
      non ture colimur nec meae excluso Ioue
      ornantur arae; nulla culminibus meis
      imposita nutat silua, nec fumant manu
      succensa multa stagna, nec somno dies
      Bacchoque nox iungenda peruigili datur:
      sed non timemur, tuta sine telo est domus
      rebusque paruis magna praestatur quies.
      immane regnum est posse sine regno pati.
   <span>
    470
   </span>
  </p>
  <p>
   <b>
    TANTALVS
   </b>
   : Nec abnuendum est, si dat imperium deus.
      nec appetendum est: frater ut regnes rogat.
   <b>
    THYESTES
   </b>
   : Rogat? timendum est. Errat hic aliquis dolus.
   <b>
    TANTALVS
   </b>
   : Redire pietas unde submota est solet,
      reparatque uires iustus amissas amor.
   <b>
    THYESTES
   </b>
   : Amat Thyesten frater? Aetherias prius
      perfundet Arctos pontus et Siculi rapax
      consistet aestus unda et Ionio seges
      matura pelago surget et lucem dabit
      nox atra terris, ante cum flammis aquae,
   <span>
    480
   </span>
   cum morte uita, cum mari uentus fidem
      foedusque iungent.
   <b>
    TANTALVS
   </b>
   : Quam tamen fraudem times?
   <b>
    THYESTES
   </b>
   : Omnem: timori quem meo statuam modum?
      tantum potest quantum odit.
   <b>
    TANTALVS
   </b>
   : In te quid potest?
   <b>
    THYESTES
   </b>
   : Pro me nihil iam metuo: uos facitis mihi
      Atrea timendum.
   <b>
    TANTALVS
   </b>
   : Decipi cautus times?
   <b>
    THYESTES
   </b>
   : Serum est cauendi tempus in mediis malis.
      eatur. Vnum genitor hoc testor tamen:
      ego uos sequor, non duco.
   <b>
    TANTALVS
   </b>
   : Respiciet deus
      bene cogitata. Perge non dubio gradu.
   <span>
    490
   </span>
   <b>
    ATREVS
   </b>
   : Plagis tenetur clausa dispositis fera:
      et ipsum et una generis inuisi indolem
      iunctam parenti cerno. Iam tuto in loco
      uersantur odia. Venit in nostras manus
      tandem Thyestes, uenit, et totus quidem.
      Vix tempero animo, uix dolor frenos capit.
      sic, cum feras uestigat et longo sagax
      loro tenetur Vmber ac presso uias
      scrutatur ore, dum procul lento suem
      odore sentit, paret et tacito locum
   <span>
    500
   </span>
   rostro pererrat; praeda cum propior fuit,
      ceruice tota pugnat et gemitu uocat
      dominum morantem seque retinenti eripit.
      cum sperat ira sanguinem, nescit tegi;
      tamen tegatur. Aspice, ut multo grauis
      squalore uultus obruat maestos coma.
      quam foeda iaceat barba. Praestetur fides.
      Fratrem iuuat uidere. Complexus mihi
      redde expetitos. Quidquid irarum fuit
      transierit; ex hoc sanguis ac pietas die
   <span>
    510
   </span>
   colantur, animis odia damnata excidant.
   <b>
    THYESTES
   </b>
   : Diluere possem cuncta, nisi talis fores.
      sed fateor, Atreu, fateor, admisi omnia
      quae credidisti. Pessimam causam meam
      hodierna pietas fecit. Est prorsus nocens
      quicumque uisus tam bono fratri est nocens.
      lacrimis agendum est; supplicem primus uides;
      hae te precantur pedibus intactae manus:
      ponatur omnis ira et ex animo tumor
      erasus abeat. Obsides fidei accipe
   <span>
    520
   </span>
   hos innocentes, frater.
   <b>
    ATREVS
   </b>
   : A genibus manum
      aufer meosque potius amplexus pete.
      uos quoque, senum praesidia, tot iuuenes, meo
      pendete collo. Squalidam uestem exue,
      oculisque nostris parce, et ornatus cape
      pares meis, laetusque fraterni imperi
      capesse partem. Maior haec laus est mea,
      fratri paternum reddere incolumi decus:
      habere regnum casus est, uirtus dare.
   <b>
    THYESTES
   </b>
   : Di paria, frater, pretia pro tantis tibi
   <span>
    530
   </span>
   meritis rependant. Regiam capitis notam
      squalor recusat noster et sceptrum manus
      infausta refugit. Liceat in media mihi
      latere turba.
   <b>
    ATREVS
   </b>
   : Recipit hoc regnum duos.
   <b>
    THYESTES
   </b>
   : Meum esse credo quidquid est, frater, tuum.
   <b>
    ATREVS
   </b>
   : Quis influentis dona fortunae abnuit?
   <b>
    THYESTES
   </b>
   : Expertus est quicumque quam facile effluant.
   <b>
    ATREVS
   </b>
   : Fratrem potiri gloria ingenti uetas?
   <b>
    THYESTES
   </b>
   : Tua iam peracta gloria est, restat mea;
      respuere certum est regna consilium mihi.
   <span>
    540
   </span>
   <b>
    ATREVS
   </b>
   : Meam relinquam, nisi tuam partem accipis.
   <b>
    THYESTES
   </b>
   : Accipio: regni nomen impositi feram,
      sed iura et arma seruient mecum tibi.
   <b>
    ATREVS
   </b>
   : Imposita capiti uincla uenerando gere;
      ego destinatas uictimas superis dabo.
   <b>
    CHORVS
   </b>
   : Credat hoc quisquam? ferus ille et acer
      nec potens mentis truculentus Atreus
      fratris aspectu stupefactus haesit.
      nulla uis maior pietate uera est;
      iurgia externis inimica durant,
   <span>
    550
   </span>
   quos amor uerus tenuit, tenebit.
      ira cum magnis agitata causis
      gratiam rupit cecinitque bellum,
      cum leues frenis sonuere turmae,
      fulsit hinc illinc agitatus ensis,
      quem mouet crebro furibundus ictu
      sanguinem Mauors cupiens recentem -
      opprimit ferrum manibusque iunctis
      ducit ad pacem pietas negantes.
      otium tanto subitum e tumultu
   <span>
    560
   </span>
   quis deus fecit? modo per Mycenas
      arma ciuilis crepuere belli;
      pallidae natos tenuere matres,
      uxor armato timuit marito,
      cum manum inuitus sequeretur ensis,
      sordidus pacis uitio quietae;
      ille labentes renouare muros,
      hic situ quassas stabilire turres,
      ferreis portas cohibere claustris
      ille certabat, pauidusque pinnis
   <span>
    570
   </span>
   anxiae noctis uigil incubabat -
      peior est bello timor ipse belli.
      iam minae saeui cecidere ferri,
      iam silet murmur graue classicorum,
      iam tacet stridor litui strepentis;
      alta pax urbi reuocata laetae est.
      sic, ubi ex alto tumuere fluctus
      Bruttium Coro feriente pontum,
      Scylla pulsatis resonat cauernis
      ac mare in portu timuere nautae
   <span>
    580
   </span>
   quod rapax haustum reuomit Charybdis,
      et ferus Cyclops metuit parentem
      rupe feruentis residens in Aetnae,
      ne superfusis uioletur undis
      ignis aeternis resonans caminis,
      et putat mergi sua posse pauper
      regna Laertes Ithaca tremente -
      si suae uentis cecidere uires,
      mitius stagno pelagus recumbit;
      alta, quae nauis timuit secare,
   <span>
    590
   </span>
   hinc et hinc fusis speciosa uelis
      strata ludenti patuere cumbae,
      et uacat mersos numerare pisces
      hic ubi ingenti modo sub procella
      Cyclades pontum timuere motae.
      nulla sors longa est; dolor ac uoluptas
      inuicem cedunt; breuior uoluptas.
      ima permutat leuis hora summis.
      ille qui donat diadema fronti,
      quem genu nixae tremuere gentes,
   <span>
    600
   </span>
   cuius ad nutum posuere bella
      et Dahae Parthis equitem minati,
      anxius sceptrum tenet et mouentes
      cuncta diuinat metuitque casus
      mobiles rerum dubiumque tempus.
      uos quibus rector maris atque terrae
      ius dedit magnum necis atque uitae,
      ponite inflatos tumidosque uultus:
      quidquid a uobis minor expauescit,
   <span>
    610
   </span>
   maior hoc uobis dominus minatur;
      omne sub regno grauiore regnum est.
      quem dies uidit ueniens superbum,
      hunc dies uidit fugiens iacentem.
      nemo confidat nimium secundis,
      nemo desperet meliora lapsis:
      miscet haec illis prohibetque Clotho
      stare fortunam, rotat omne fatum.
      nemo tam diuos habuit fauentes,
      crastinum ut posset sibi polliceri:
   <span>
    620
   </span>
   res deus nostras celeri citatas
      turbine uersat.
  </p>
  <p>
   <b>
    NVNTIVS
   </b>
   : Quis me per auras turbo praecipitem uehet
      atraque nube inuoluet, ut tantum nefas
      eripiat oculis? O domus Pelopi quoque
      et Tantalo pudenda!
   <b>
    CHORVS
   </b>
   : Quid portas noui?
   <b>
    NVNTIVS
   </b>
   : Quaenam ista regio est? Argos et Sparte, pios
      sortita fratres, et maris gemini premens
      fauces Corinthos, an feris Hister fugam
      praebens Alanis, an sub aeterna niue
   <span>
    630
   </span>
   Hyrcana tellus, an uagi passim Scythae?
      quis hic nefandi est conscius monstri locus?
   <b>
    CHORVS
   </b>
   : Effare, et istud pande, quodcumque est, malum.
   <b>
    NVNTIVS
   </b>
   : Si steterit animus, si metu corpus rigens
      remittet artus. Haeret in uultu trucis
      imago facti. Ferte me insanae procul,
      illo, procellae, ferte quo fertur dies
      hinc raptus.
   <b>
    CHORVS
   </b>
   : Animos grauius incertos tenes.
      quid sit quod horres ede et auctorem indica.
      non quaero quis sit, sed uter. Effare ocius.
   <span>
    640
   </span>
   <b>
    NVNTIVS
   </b>
   : In arce summa Pelopiae pars est domus
      conuersa ad Austros, cuius extremum latus
      aequale monti crescit atque urbem premit
      et contumacem regibus populum suis
      habet sub ictu; fulget hic turbae capax
      immane tectum, cuius auratas trabes
      uariis columnae nobiles maculis ferunt.
      post ista uulgo nota, quae populi colunt,
      in multa diues spatia discedit domus;
      arcana in imo regio secessu iacet,
   <span>
    650
   </span>
   alta uetustum ualle compescens nemus,
      penetrale regni, nulla qua laetos solet
      praebere ramos arbor aut ferro coli,
      sed taxus et cupressus et nigra ilice
      obscura nutat silua, quam supra eminens
      despectat alte quercus et uincit nemus.
      hinc auspicari regna Tantalidae solent,
      hinc petere lapsis rebus ac dubiis opem.
      affixa inhaerent dona; uocales tubae
      fractique currus, spolia Myrtoi maris,
   <span>
    660
   </span>
   uictaeque falsis axibus pendent rotae
      et omne gentis facinus; hoc Phrygius loco
      fixus tiaras Pelopis, hic praeda hostium
      et de triumpho picta barbarico chlamys.
      fons stat sub umbra tristis et nigra piger
      haeret palude; talis est dirae Stygis
      deformis unda quae facit caelo fidem.
      hinc nocte caeca gemere feralis deos
      fama est, catenis lucus excussis sonat
      ululantque manes. Quidquid audire est metus
   <span>
    670
   </span>
   illic uidetur: errat antiquis uetus
      emissa bustis turba et insultant loco
      maiora notis monstra; quin tota solet
      micare silua flamma, et excelsae trabes
      ardent sine igne. Saepe latratu nemus
      trino remugit, saepe simulacris domus
      attonita magnis. Nec dies sedat metum;
      nox propria luco est, et superstitio inferum
      in luce media regnat. Hinc orantibus
      responsa dantur certa, cum ingenti sono
   <span>
    680
   </span>
   laxantur adyto fata et immugit specus
      uocem deo soluente. Quo postquam furens
      intrauit Atreus liberos fratris trahens,
      ornantur arae - quis queat digne eloqui?
      post terga iuuenum nobiles reuocat manus
      et maesta uitta capita purpurea ligat;
      non tura desunt, non sacer Bacchi liquor
      tangensque salsa uictimam culter mola.
      seruatur omnis ordo, ne tantum nefas
      non rite fiat.
   <b>
    CHORVS
   </b>
   : Quis manum ferro admouet?
   <span>
    690
   </span>
   <b>
    NVNTIVS
   </b>
   : Ipse est sacerdos, ipse funesta prece
      letale carmen ore uiolento canit.
      stat ipse ad aras, ipse deuotos neci
      contrectat et componit et ferro admouet;
      attendit ipse - nulla pars sacri perit.
      lucus tremescit, tota succusso solo
      nutauit aula, dubia quo pondus daret
      ac fluctuanti similis; e laeuo aethere
      atrum cucurrit limitem sidus trahens.
      libata in ignes uina mutato fluunt
   <span>
    700
   </span>
   cruenta Baccho, regium capiti decus
      bis terque lapsum est, fleuit in templis ebur.
      Mouere cunctos monstra, sed solus sibi
      immotus Atreus constat, atque ultro deos
      terret minantes. Iamque dimissa mora
      adsistit aris, toruum et obliquum intuens.
      ieiuna siluis qualis in Gangeticis
      inter iuuencos tigris errauit duos,
      utriusque praedae cupida quo primum ferat
      incerta morsus (flectit hoc rictus suos,
   <span>
    710
   </span>
   illo reflectit et famem dubiam tenet),
      sic dirus Atreus capita deuota impiae
      speculatur irae. Quem prius mactet sibi
      dubitat, secunda deinde quem caede immolet.
      nec interest, sed dubitat et saeuum scelus
      iuuat ordinare.
   <b>
    CHORVS
   </b>
   : Quem tamen ferro occupat?
   <b>
    NVNTIVS
   </b>
   : Primus locus (ne desse pietatem putes)
      auo dicatur: Tantalus prima hostia est.
   <b>
    CHORVS
   </b>
   : Quo iuuenis animo, quo tulit uultu necem?
   <b>
    NVNTIVS
   </b>
   : Stetit sui securus et non est preces
   <span>
    720
   </span>
   perire frustra passus; ast illi ferus
      in uulnere ensem abscondit et penitus premens
      iugulo manum commisit: educto stetit
      ferro cadauer, cumque dubitasset diu
      hac parte an illa caderet, in patruum cadit.
      tunc ille ad aras Plisthenem saeuus trahit
      adicitque fratri; colla percussa amputat;
      ceruice caesa truncus in pronum ruit,
      querulum cucurrit murmure incerto caput.
   <b>
    CHORVS
   </b>
   : Quid deinde gemina caede perfunctus facit?
   <span>
    730
   </span>
   puerone parcit, an scelus sceleri ingerit?
   <b>
    NVNTIVS
   </b>
   : Silua iubatus qualis Armenia leo
      in caede multa uictor armento incubat
      (cruore rictus madidus et pulsa fame
      non ponit iras: hinc et hinc tauros premens
      uitulis minatur dente iam lasso piger),
      non aliter Atreus saeuit atque ira tumet,
      ferrumque gemina caede perfusum tenens,
      oblitus in quem fureret, infesta manu
      exegit ultra corpus, ac pueri statim
   <span>
    740
   </span>
   pectore receptus ensis in tergo exstitit;
      cadit ille et aras sanguine extinguens suo
      per utrumque uulnus moritur.
   <b>
    CHORVS
   </b>
   : O saeuum scelus!
   <b>
    NVNTIVS
   </b>
   : Exhorruistis? hactenus si stat nefas,
      pius est.
   <b>
    CHORVS
   </b>
   : An ultra maius aut atrocius
      natura recipit?
   <b>
    NVNTIVS
   </b>
   : Sceleris hunc finem putas?
      gradus est.
   <b>
    CHORVS
   </b>
   : Quid ultra potuit? Obiecit feris
      lanianda forsan corpora atque igne arcuit?
   <b>
    NVNTIVS
   </b>
   : Vtinam arcuisset! ne tegat functos humus
      nec soluat ignis! auibus epulandos licet
   <span>
    750
   </span>
   ferisque triste pabulum saeuis trahat -
      uotum est sub hoc quod esse supplicium solet -
      pater insepultos spectet! o nullo scelus
      credibile in aeuo quodque posteritas neget:
      erepta uiuis exta pectoribus tremunt
      spirantque uenae corque adhuc pauidum salit.
      at ille fibras tractat ac fata inspicit
      et adhuc calentes uiscerum uenas notat.
      postquam hostiae placuere, securus uacat
      iam fratris epulis. Ipse diuisum secat
   <span>
    760
   </span>
   in membra corpus, amputat trunco tenus
      umeros patentis et lacertorum moras,
      denudat artus durus atque ossa amputat;
      tantum ora seruat et datas fidei manus.
      haec ueribus haerent uiscera et lentis data
      stillant caminis, illa flammatus latex
      candente aeno iactat. Impositas dapes
      transiluit ignis inque trepidantes focos
      bis ter regestus et pati iussus moram
      inuitus ardet. Stridet in ueribus iecur;
   <span>
    770
   </span>
   nec facile dicas corpora an flammae magis
      gemuere. Piceos ignis in fumos abit;
      et ipse fumus, tristis ac nebula grauis,
      non rectus exit, seque in excelsum leuat -
      ipsos penates nube deformi obsidet.
      O Phoebe patiens, fugeris retro licet
      medioque raptum merseris caelo diem,
      sero occidisti. Lancinat natos pater
      artusque mandit ore funesto suos;
      nitet fluente madidus unguento comam
   <span>
    780
   </span>
   grauisque uino; saepe praeclusae cibum
      tenuere fauces - in malis unum hoc tuis
      bonum est, Thyesta, quod mala ignoras tua.
      sed et hoc peribit. Verterit currus licet
      sibi ipse Titan obuium ducens iter
      tenebrisque facinus obruat taetrum nouis
      nox missa ab ortu tempore alieno grauis,
      tamen uidendum est. Tota patefient mala.
  </p>
  <p>
   <b>
    CHORVS
   </b>
   : Quo terrarum superumque potens,
      cuius ad ortus noctis opacae
   <span>
    790
   </span>
   decus omne fugit, quo uertis iter
      medioque diem perdis Olympo?
      cur, Phoebe, tuos rapis aspectus?
      nondum serae nuntius horae
      nocturna uocat lumina Vesper;
      nondum Hesperiae flexura rotae
      iubet emeritos soluere currus;
      nondum in noctem uergente die
      tertia misit bucina signum:
      stupet ad subitae tempora cenae
   <span>
    800
   </span>
   nondum fessis bubus arator.
      Quid te aetherio pepulit cursu?
      quae causa tuos limite certo
      deiecit equos? numquid aperto
      carcere Ditis uicti temptant
      bella Gigantes? numquid Tityos
      pectore fesso renouat ueteres
      saucius iras? num reiecto
      latus explicuit monte Typhoeus?
      numquid struitur uia Phlegraeos
   <span>
    810
   </span>
   alta per hostes et Thessalicum
      Thressa premitur Pelion Ossa?
      Solitae mundi periere uices?
      nihil occasus, nihil ortus erit?
      Stupet Eoos assueta deo
      tradere frenos genetrix primae
      roscida lucis peruersa sui
      limina regni; nescit fessos
      tinguere currus nec fumantes
      sudore iubas mergere ponto.
   <span>
    820
   </span>
   ipse insueto nouus hospitio
      Sol Auroram uidet occiduus
      tenebrasque iubet surgere nondum
      nocte parata: non succedunt
      astra nec ullo micat igne polus,
      non Luna graues digerit umbras.
      Sed quidquid id est, utinam nox sit!
      trepidant, trepidant pectora magno
      percussa metu: ne fatali cuncta ruina
   <span>
    830
   </span>
   quassata labent iterumque deos
      hominesque premat deforme chaos,
      iterum terras et mare cingens
      et uaga picti sidera mundi
      natura tegat. Non aeternae
      facis exortu dux astrorum
      saecula ducens dabit aestatis
      brumaeque notas, non Phoebeis
      obuia flammis demet nocti
      Luna timores uincetque sui
   <span>
    840
   </span>
   fratris habenas curuo breuius
      limite currens. Ibit in unum
      congesta sinum turba deorum.
      hic qui sacris peruius astris
      secat obliquo tramite zonas,
      flectens longos signifer annos,
      lapsa uidebit sidera labens;
      hic qui nondum uere benigno
      reddit Zephyro uela tepenti
      Aries praeceps ibit in undas,
   <span>
    850
   </span>
   per quas pauidam uexerat Hellen;
      hic qui nitido Taurus cornu
      praefert Hyadas, secum Geminos
      trahet et curui bracchia Cancri;
      Leo flammiferis aestibus ardens
      iterum e caelo cadet Herculeus,
      cadet in terras Virgo relictas
      iustaeque cadent pondera Librae
      secumque trahent Scorpion acrem.
      et qui neruo tenet Haemonio
   <span>
    860
   </span>
   pinnata senex spicula Chiron,
      rupto perdet spicula neruo;
      pigram referens hiemem gelidus
      cadet Aegoceros frangetque tuam,
      quisquis es, urnam; tecum excedent
      ultima caeli sidera Pisces,
      monstraque numquam perfusa mari
      merget condens omnia gurges;
      et qui medias diuidit Vrsas,
      fluminis instar lubricus Anguis
   <span>
    870
   </span>
   magnoque minor iuncta Draconi
      frigida duro Cynosura gelu,
      custosque sui tardus plaustri
      iam non stabilis ruet Arctophylax.
      Nos e tanto uisi populo
      digni, premeret quos euerso
      cardine mundus? in nos aetas ultima uenit?
      o nos dura sorte creatos,
      seu perdidimus solem miseri,
   <span>
    880
   </span>
   siue expulimus! abeant questus, discede timor!
      uitae est auidus quisquis non uult
      mundo secum pereunte mori.
  </p>
  <p>
   <b>
    ATREVS
   </b>
   : Aequalis astris gradior et cunctos super
      altum superbo uertice attingens polum.
      nunc decora regni teneo, nunc solium patris.
      dimitto superos; summa uotorum attigi.
      bene est, abunde est, iam sat est etiam mihi.
      sed cur satis sit? pergam et impleto patre
   <span>
    890
   </span>
   funere suorum. Ne quid obstaret pudor,
      dies recessit: perge dum caelum uacat.
      utinam quidem tenere fugientes deos
      possem, et coactos trahere, ut ultricem dapem
      omnes uiderent! quod sat est, uideat pater.
      etiam die nolente discutiam tibi
      tenebras, miseriae sub quibus latitant tuae.
      nimis diu conuiua securo iaces
      hilarique uultu; iam satis mensis datum est
      satisque Baccho; sobrio tanta ad mala
   <span>
    900
   </span>
   opus est Thyeste. Turba famularis, fores
      templi relaxa, festa patefiat domus.
      libet uidere, capita natorum intuens,
      quos det colores, uerba quae primus dolor
      effundat aut ut spiritu expulso stupens
      corpus rigescat. Fructus hic operis mei est.
      miserum uidere nolo, sed dum fit miser.
      Aperta multa tecta conlucent face.
      resupinus ipse purpurae atque auro incubat,
      uino grauatum fulciens laeua caput.
   <span>
    910
   </span>
   eructat. O me caelitum excelsissimum,
      regumque regem! uota transcendi mea.
      satur est; capaci ducit argento merum -
      ne parce potu; restat etiamnunc cruor
      tot hostiarum; ueteris hunc Bacchi color
      abscondet. Hoc, hoc mensa cludatur scypho.
      mixtum suorum sanguinem genitor bibat:
      meum bibisset. Ecce, iam cantus ciet
      festasque uoces, nec satis menti imperat.
   <b>
    THYESTES
   </b>
   : Pectora longis hebetata malis,
   <span>
    920
   </span>
   iam sollicitas ponite curas.
      fugiat maeror fugiatque pauor,
      fugiat trepidi comes exilii
      tristis egestas rebusque grauis
      pudor afflictis; magis unde cadas
      quam quo refert. Magnum, ex alto
      culmine lapsum stabilem in plano
      figere gressum; magnum, ingenti
      strage malorum pressum fracti
      pondera regni non inflexa
   <span>
    930
   </span>
   ceruice pati, nec degenerem
      uictumque malis rectum impositas
      ferre ruinas. Sed iam saeui
      nubila fati pelle ac miseri
      temporis omnes dimitte notas;
      redeant uultus ad laeta boni,
      ueterem ex animo mitte Thyesten.
      Proprium hoc miseros sequitur uitium,
      numquam rebus credere laetis:
      redeat felix fortuna licet,
   <span>
    940
   </span>
   tamen afflictos gaudere piget.
      quid me reuocas festumque uetas
      celebrare diem, quid flere iubes,
      nulla surgens dolor ex causa?
      quis me prohibet flore decenti
      uincire comam? prohibet, prohibet
      uernae capiti fluxere rosae,
      pingui madidus crinis amomo
      inter subitos stetit horrores,
      imber uultu nolente cadit,
   <span>
    950
   </span>
   uenit in medias uoces gemitus.
      maeror lacrimas amat assuetas,
      flendi miseris dira cupido est.
      libet infaustos mittere questus,
      libet et Tyrio saturas ostro
      rumpere uestes, ululare libet.
      Mittit luctus signa futuri
      mens ante sui praesaga mali:
      instat nautis fera tempestas,
      cum sine uento tranquilla tument.
   <span>
    960
   </span>
   quos tibi luctus quosue tumultus
      fingis, demens? credula praesta
      pectora fratri. Iam, quidquid id est,
      uel sine causa uel sero times.
      nolo infelix, sed uagus intra
      terror oberrat, subitos fundunt
      oculi fletus, nec causa subest.
      dolor an metus est? An habet lacrimas
      magna uoluptas?
   <b>
    ATREVS
   </b>
   : Festum diem, germane, consensu pari
   <span>
    970
   </span>
   celebremus; hic est, sceptra qui firmet mea
      solidamque pacis alliget certae fidem.
   <b>
    THYESTES
   </b>
   : Satias dapis me nec minus Bacchi tenet.
      augere cumulus hic uoluptatem potest,
      si cum meis gaudere felici datur.
   <b>
    ATREVS
   </b>
   : Hic esse natos crede in amplexu patris;
      hic sunt eruntque; nulla pars prolis tuae
      tibi subtrahetur. Ora quae exoptas dabo
      totumque turba iam sua implebo patrem.
      satiaberis, ne metue. Nunc mixti meis
   <span>
    980
   </span>
   iucunda mensae sacra iuuenilis colunt;
      sed accientur. Poculum infuso cape
      gentile Baccho.
   <b>
    THYESTES
   </b>
   : Capio fraternae dapis
      donum. Paternis uina libentur deis,
      tunc hauriantur. - sed quid hoc? nolunt manus
      parere, crescit pondus et dextram grauat;
      admotus ipsis Bacchus a labris fugit
      circaque rictus ore decepto fluit,
      et ipsa trepido mensa subsiluit solo.
      uix lucet ignis; ipse quin aether grauis
   <span>
    990
   </span>
   inter diem noctemque desertus stupet.
      quid hoc? magis magisque concussi labant
      conuexa caeli; spissior densis coit
      caligo tenebris noxque se in noctem abdidit:
      fugit omne sidus. Quidquid est, fratri precor
      natisque parcat, omnis in uile hoc caput
      abeat procella. Redde iam natos mihi!
   <b>
    ATREVS
   </b>
   : Reddam, et tibi illos nullus eripiet dies.
   <b>
    THYESTES
   </b>
   : Quis hic tumultus uiscera exagitat mea?
      quid tremuit intus? sentio impatiens onus
   <span>
    1000
   </span>
   meumque gemitu non meo pectus gemit.
      adeste, nati, genitor infelix uocat,
      adeste. Visis fugiet hic uobis dolor -
      unde obloquuntur?
   <b>
    ATREVS
   </b>
   : Expedi amplexus, pater;
      uenere. - natos ecquid agnoscis tuos?
   <b>
    THYESTES
   </b>
   : Agnosco fratrem. Sustines tantum nefas
      gestare, Tellus? non ad infernam Styga
      tenebrasque mergis rupta et ingenti uia
      ad chaos inane regna cum rege abripis?
      non tota ab imo tecta conuellens solo
   <span>
    1010
   </span>
   uertis Mycenas? stare circa Tantalum
      uterque iam debuimus. Hinc compagibus
      et hinc reuulsis, si quid infra Tartara est
      auosque nostros, hoc tuam immani sinu
      demitte uallem nosque defossos tege
      Acheronte toto. Noxiae supra caput
      animae uagentur nostrum et ardenti freto
      Phlegethon harenas igneus totas agens
      exilia supra nostra uiolentus fluat -
      immota tellus pondus ignauum iacet,
   <span>
    1020
   </span>
   fugere superi.
   <b>
    ATREVS
   </b>
   : Iam accipe hos potius libens
      diu expetitos: nulla per fratrem est mora;
      fruere, osculare, diuide amplexus tribus.
   <b>
    THYESTES
   </b>
   : Hoc foedus? haec est gratia, haec fratris fides?
      sic odia ponis? non peto, incolumis pater
      natos ut habeam; scelere quod saluo dari
      odioque possit, frater hoc fatrem rogo:
      sepelire liceat. Redde quod cernas statim
      uri; nihil te genitor habiturus rogo,
      sed perditurus.
   <b>
    ATREVS
   </b>
   : Quidquid e natis tuis
   <span>
    1030
   </span>
   superest habes, quodcumque non superest habes.
   <b>
    THYESTES
   </b>
   : Vtrumne saeuis pabulum alitibus iacent,
      an beluis seruantur, an pascunt feras?
   <b>
    ATREVS
   </b>
   : Epulatus ipse es impia natos dape.
   <b>
    THYESTES
   </b>
   : Hoc est deos quod puduit, hoc egit diem
      auersum in ortus. Quas miser uoces dabo
      questusque quos? quae uerba sufficient mihi?
      abscisa cerno capita et auulsas manus
      et rupta fractis cruribus uestigia -
      hoc est quod auidus capere non potuit pater.
   <span>
    1040
   </span>
   uoluuntur intus uiscera et clusum nefas
      sine exitu luctatur et quaerit fugam.
      da, frater, ensem (sanguinis multum mei
      habet ille) ferro liberis detur uia.
      negatur ensis? pectora inliso sonent
      contusa planctu - sustine, infelix, manum,
      parcamus umbris. Tale quis uidit nefas?
      quis inhospitalis Caucasi rupem asperam
      Heniochus habitans quisue Cecropiis metus
      terris Procrustes? genitor en natos premo
   <span>
    1050
   </span>
   premorque natis - sceleris est aliquis modus?
   <b>
    ATREVS
   </b>
   : Sceleri modus debetur ubi facias scelus,
      non ubi reponas. Hoc quoque exiguum est mihi.
      ex uulnere ipso sanguinem calidum in tua
      defundere ora debui, ut uiuentium
      biberes cruorem - uerba sunt irae data
      dum propero. Ferro uulnera impresso dedi,
      cecidi ad aras, caede uotiua focos
      placaui, et artus, corpora exanima amputans,
      in parua carpsi frusta et haec feruentibus
   <span>
    1060
   </span>
   demersi aenis; illa lentis ignibus
      stillare iussi. Membra neruosque abscidi
      uiuentibus, gracilique traiectas ueru
      mugire fibras uidi et aggessi manu
      mea ipse flammas. Omnia haec melius pater
      fecisse potuit, cecidit in cassum dolor:
      scidit ore natos impio, sed nesciens,
      sed nescientes.
   <b>
    THYESTES
   </b>
   : Clausa litoribus uagis
      audite maria, uos quoque audite hoc scelus,
      quocumque, di, fugistis; audite inferi,
   <span>
    1070
   </span>
   audite terrae, Noxque Tartarea grauis
      et atra nube, uocibus nostris uaca
      (tibi sum relictus, sola tu miserum uides,
      tu quoque sine astris), uota non faciam improba.
      pro me nihil precabor - et quid iam potest
      pro me esse? Vobis uota prospicient mea.
      tu, summe caeli rector, aetheriae potens
      dominator aulae, nubibus totum horridis
      conuolue mundum, bella uentorum undique
      committe et omni parte uiolentum intona,
   <span>
    1080
   </span>
   manuque non qua tecta et immeritas domos
      telo petis minore, sed qua montium
      tergemina moles cecidit et qui montibus
      stabant pares Gigantes, hac arma expedi
      ignesque torque. Vindica amissum diem,
      iaculare flammas, lumen ereptum polo
      fulminibus exple. Causa, ne dubites diu,
      utriusque mala sit; si minus, mala sit mea:
      me pete, trisulco flammeam telo facem
      per pectus hoc transmitte. Si natos pater
   <span>
    1090
   </span>
   humare et igni tradere extremo uolo,
      ego sum cremandus. Si nihil superos mouet
      nullumque telis impios numen petit,
      aeterna nox permaneat et tenebris tegat
      immensa longis scelera. Nil, Titan, queror,
      si perseueras.
   <b>
    ATREVS
   </b>
   : Nunc meas laudo manus,
      nunc parta uera est palma. Perdideram scelus,
      nisi sic doleres. Liberos nasci mihi
      nunc credo, castis nunc fidem reddi toris.
   <b>
    THYESTES
   </b>
   : Quid liberi meruere?
   <b>
    ATREVS
   </b>
   : Quod fuerant tui.
   <span>
    1100
   </span>
   <b>
    THYESTES
   </b>
   : Natos parenti -
   <b>
    ATREVS
   </b>
   : Fateor, et, quod me iuuat,
      certos.
   <b>
    THYESTES
   </b>
   : Piorum praesides testor deos.
   <b>
    ATREVS
   </b>
   : Quin coniugales?
   <b>
    THYESTES
   </b>
   : Scelere quis pensat scelus?
   <b>
    ATREVS
   </b>
   : Scio quid queraris: scelere praerepto doles,
      nec quod nefandas hauseris angit dapes;
      quod non pararis. Fuerat hic animus tibi
      instruere similes inscio fratri cibos
      et adiuuante liberos matre aggredi
      similique leto sternere - hoc unum obstitit -
      tuos putasti.
   <b>
    THYESTES
   </b>
   : Vindices aderunt dei;
   <span>
    1110
   </span>
   his puniendum uota te tradunt mea.
   <b>
    ATREVS
   </b>
   : Te puniendum liberis trado tuis.
  </p>
  <p>
   FINIS
  </p>
  <p class="border">
  </p>
 </body>
</div>