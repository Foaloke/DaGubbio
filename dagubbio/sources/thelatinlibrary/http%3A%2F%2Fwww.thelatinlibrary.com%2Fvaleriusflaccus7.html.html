<div>
 Valerius Flaccus: Liber VII
 <body>
  <p class="pagehead">
   VALERI FLACCI ARGONAVTICA LIBER VII
  </p>
  <p class="border">
  </p>
  <p>
   Te quoque Thessalico iam serus ab hospite vesper
      dividit et iam te tua gaudia, virgo, relinquunt
      noxque ruit soli veniens non mitis amanti.
      ergo ubi cunctatis extremo in limine plantis
      contigit aegra toros et mens incensa tenebris,
   <span>
    5
   </span>
   vertere tunc varios per longa insomnia questus
      nec pereat quo scire malo tandemque fateri
      ausa sibi ~paulum~ medio sic fata dolore est:
      'nunc ego quo casu vel quo sic per&lt;vi&gt;gil usque
      ipsa volens errore trahor? non haec mihi certe
   <span>
    10
   </span>
   nox erat ante tuos, iuvenis fortissime, vultus,
      quos ego cur iterum demens iterumque recordor
      tam magno discreta mari? quid in hospite solo
      mens mihi? cognati potius iam vellera Phrixi
      accipiat, quae sola petit quaeque una laborum
   <span>
    15
   </span>
   causa viro. nam quando domos has ille reviset
      aut meus Aesonias quando pater ibit ad urbes?
      felices mediis qui se dare fluctibus ausi
      nec tantas timuere vias talemque secuti
      huc qui deinde virum; sed, sit quoque talis, abito.'
   <span>
    20
   </span>
   tum iactata toro &lt;to&gt;tumque experta cubile
      ecce videt tenui candescere limen Eoo.
      nec minus insomnem lux orta refecit amantem
      quam cum languentes &lt;levis&gt; erigit imber aristas
      grataque iam fessis descendunt flamina remis.
   <span>
    25
   </span>
   At sua longarum Minyas iam cura viarum
      admonet inque ipso nequiquam tempore regem
      laetitiae meritique petunt. quem passus Iason
      vota prius captasque deis accendere praedas
      prominet atque oculos longe tenet, aurea si iam
   <span>
    30
   </span>
   pellis et oblatis clarescant atria villis.
      ille autem iamiam vultus vocesque parantem
      ante capit rumpitque moras inque ipsa morantis
      prosilit ora viri talique effunditur ira:
      'orbe satos alio, sua litora regnaque habentes,
   <span>
    35
   </span>
   quis furor has mediis tot fluctibus egit in oras
      quisve mei vos tantus amor? tu prima malorum
      causa mihi, tu, Phrixe gener! non te aequore mersum
      quo sor&lt;or&gt;, ut felix nullos nunc nomine Graios
      nossem ego! quis regum Pelias, quis Thessalus aut quae
   <span>
    40
   </span>
   Graecia? quodnam hominum Minyae genus aut ubi cautes
      Cyaneae? venit Scythicas en hospes in oras.
      quinquaginta Asiam (pudet heu) penetrarit Iason
      exulibus meque ante alios sic spreverit una,
      una ratis, spolium ut vivo de rege reportet?
   <span>
    45
   </span>
   ipsum offerre meos, ipsum &lt;iam&gt; pandere lucos
      imperet et nullo dignetur vincere bello?
      cur age non templis sacrata avellere dona
      omnibus atque ipsas gremiis abducere natas,
      praedo, libet? vobisne domos, vobisne parentes
   <span>
    50
   </span>
   esse putem, ratis infandis quos sola rapinis
      saevaque pascit hiems et quos, credamus ut ipsis,
      rex suus inlisit pelago vetuitque reverti,
      scilicet Aeoliae pecudis poteretur ut auro?
      ante meus caesa descendet Caucasus umbra
   <span>
    55
   </span>
   ac prior Haemonias repetet super aequora praedas,
      ante ego cum vittis cernam feralibus Hellen.
      si tamen his aliter perstas non cedere terris
      teque pudor cassi reditus movet ac latet una
      nescioquid plus puppe viris, haud ipse morabor
   <span>
    60
   </span>
   quae petitis; modo nostra prior tu perfice iussa.
      Martius ante urbem longis iacet horridus annis
      campus et ardentes ac me quoque vomere presso,
      me quoque cunctantes interdum agnoscere tauri.
      his magis atque magis rabiem nunc nostra senectus
   <span>
    65
   </span>
   luxuriemque dedit solitoque superbior ignis
      ore fremit. succede meae, fortissime, laudi
      et nostros recole, hospes, agros! nec semina derunt,
      quae prius ipse dabam, et messes, quas solus obibam.
      consiliis nox una satis tecumque retracta
   <span>
    70
   </span>
   cumque tuis haec iussa deis, ac siquid in isto est
      robore praedicti venies in rura laboris.
      ipse incertus adhuc tenebris te protinus illis
      involvi flammisque velim, durare parumper
      an magis, everso iacias dum semina campo,
   <span>
    75
   </span>
   ac tibi Cadmei dum dentibus exeat hydri
      miles et armata florescant pube novales.'
            Filia prima trucis vocem mirata tyranni
      haesit et ad iuvenem pallentia rettulit ora
      contremuitque metu &lt;ne&gt; nescius audeat hospes
   <span>
    80
   </span>
   seque miser ne posse putet. perstrinxerat horror
      ipsum etiam et maesta stabat defixus in ira.
      non ita Tyrrhenus stupet Ionius&lt;que&gt; magis&lt;ter&gt;
      qui iam te, Tiberine, tuens clarumque serena
      arce pharon praeceps subito nusquam ostia, nusquam
   <span>
    85
   </span>
   Ausoniam videt et saevas accedere Syrtes.
      par tum tamen infando quae det responsa tyranno
      colligit et tandem obtutu consurgit ab alto.
      'non' ait 'hos reditus, non hanc, Aeeta, dedisti
      spem Minyis cum prima tuis pro moenibus arma
   <span>
    90
   </span>
   induimus. quo versa fides? quos vestra volutant
      iussa dolos? alium hic Pelian, alia aequora cerno.
      quin agite [et] hoc omnes odiisque urgete tyranni
      imperiisque caput: numquam mihi dextera nec spes
      defuerit. mos iussa pati nec cedere duris.
   <span>
    95
   </span>
   unum oro, seu me illa suis seges obruet hastis
      hauriet adverso seu crastinus ignis hiatu,
      nuntius hinc saevas Peliae mittatur ad aures
      hic periisse viros et me, si vestra fuisset
      ulla fides, reducem patriae potuisse referri.'
   <span>
    100
   </span>
   Talibus attonitos dictis natamque patremque
      linquit et infida praeceps prorumpit ab aula.
      at trepida et medios inter deserta parentes
      virgo silet nec fixa solo servare parumper
      lumina nec potuit maestos non flectere vultus
   <span>
    105
   </span>
   respexitque fores et adhuc invenit euntem.
      visus et heu miserae tunc pulchrior hospes amanti
      discedens; tales umeros, ea terga relinquit.
      illa domum atque ipsos paulum procedere postes
      optat, at ardentes tenet intra limina gressus.
   <span>
    110
   </span>
   qualis ubi extremas Io vaga sentit harenas
      fertque refertque pedem, tumido quam cogit Erinys
      ire mari Phariaeque vocant trans aequora matres,
      circuit haud aliter foribusque impendet apertis
      an melior Minyas revocet pater, oraque quaerens
   <span>
    115
   </span>
   hospitis aut solo maeret defecta cubili
      aut venit in carae gremium refugitque sororis
      atque loqui conata silet rursusque recedens
      quaerit, ut Aeaeis hospes consederit oris
      Phrixus, ut aligeri Circen rapuere dracones.
   <span>
    120
   </span>
   tum comitum visu fruitur miseranda suarum
      implerique nequit subitoque parentibus haeret
      blandior et patriae circumfert oscula dextrae.
      sic adsueta toris et mensae dulcis erili
      aegra nova iam peste canis rabieque futura
   <span>
    125
   </span>
   ante fugam totos lustrat queribunda penates.
      tandem etiam molli semet sic increpat ira:
      'pergis,' ait 'demens, teque illius angit imago
      curaque, qui profuga forsan tenet alta carina
      quique meum patrias referet nec nomen ad urbes?
   <span>
    130
   </span>
   quid me autem sic ille movet, superetne labores
      an cadat et tanto turbetur Graecia luctu?
      saltem, fata virum si iam suprema ferebant,
      iussus ad ignotos potius foret ire tyrannos
      o utinam et tandem non hac moreretur in urbe!
   <span>
    135
   </span>
   namque et sidereo nostri de sanguine Phrixi
      dicitur et caram vidi indoluisse sororem
      seque ait has iussis actum miser ire per undas.
      at redeat quocumque modo meque ista precari
      nesciat atque meum non oderit ille parentem.'
   <span>
    140
   </span>
   dixerat haec stratoque graves proiecerat artus,
      si veniat miserata quies, cum saevior ipse
      turbat agitque sopor; supplex hinc sternitur hospes,
      hinc pater. illa nova rumpit formidine somnos
      erigiturque toro. famulas carosque penates
   <span>
    145
   </span>
   agnoscit, modo Thessalicas raptata per urbes:
      turbidus ut poenis caecisque pavoribus ensem
      corripit et saevae ferit agmina matris Orestes;
      ipsum angues, ipsum horrisoni quatit ira flagelli
      atque iterum infestae se fervere caede Lacaenae
   <span>
    150
   </span>
   credit agens falsaque redit de strage dearum
      fessus et in miserae conlabitur ora sororis.
            His ubi nequiquam nutantem Colchida curis
      Iuno videt necdum extremo parere furori
      non iam mentitae vultum vocemque resumit
   <span>
    155
   </span>
   Chalciopes. quando ardor hebet leviorque pudori
      mensque obnixa malo, tenues sublimis in auras
      tollitur et fulvo Venerem vestigat Olympo.
      'sum memor ut ~tecum~ mecum partita laborem.
      illa nimis sed dura manet conversaque in iram
   <span>
    160
   </span>
   et furias dolet ac me nunc decepta reliquit.
      i precor atque istum quo me frustratur amorem
      vince ~precor~ patriis ut tandem evadere tectis
      audeat atque meum casu defendere ab omni
      Aesoniden. quis illa sacris, quo freta veneno!
   <span>
    165
   </span>
   illum etiam totis adstantem noctibus anguem,
      qui nemus omne suum quique aurea (respice porro)
      vellera tot spiris circum, tot ductibus implet,
      fallat et in somnos ingenti solvat ab orno.
      haec tibi nunc, Furiis atque ipsi cetera mando.'
   <span>
    170
   </span>
   Tum Venus aligerum mater sic fatur Amorum:
      'nec tibi cum primos adgressa es flectere sensus
      virginis ignotaque animum contingere cura
      defuimus, data continuo &lt;quin&gt; cingula soli
      nostra tibi, quis mota loco labefactaque cessit.
   <span>
    175
   </span>
   haud satis est, sed me ipsa opus et cunctantia poscunt
      pectora me dubiusque pudor. iam foedera faxo
      Aesonii petat ipsa viri metuatque morari.
      tu fac luciferae citus ad delubra Dianae
      deveniat, sacras solita est ubi fundere taedas
   <span>
    180
   </span>
   Colchis et aequali dominam lustrare caterva.
      nec te nunc Hecates subeat metus aut mea forte
      impediat ne coepta time. quin audeat opto:
      continuo transibit amor cantuque trilingui
      ipsam flammiferos cogam compescere tauros
   <span>
    185
   </span>
   amplexumque pati.' volucrem tunc aspicit Irin
      festinamque iubet monitis parere Diones
      et iuvenem Aesonium praedicto sistere luco.
      protinus hinc Iris Minyas, Cytherea petivit
      Colchida, Caucaseis speculatrix Iuno resedit
   <span>
    190
   </span>
   rupibus attonitos Aeaea in moenia vultus
      speque metuque tenens et adhuc ignara futuri.
            Vix primas occulta Venus prospexerat arces,
      virginis ecce novus mentem perstringere languor
      incipit, ingeminant commotis questibus aestus.
   <span>
    195
   </span>
   ergo iterum sensus varios super hospite volvens
      maeret et absenti nequiquam talia fatur:
      'si tibi Thessalicis, nunc si tua forte venenis
      mater et heu siqua est posset succurrere coniunx!
      quidne tuos virgo possim nisi flere labores?
   <span>
    200
   </span>
   hoc satis ipse ~etiam spectare supremos~
   <span>
    201a
   </span>
   ei mihi, ne casus etiam spectare supremos
   <span>
    201b
   </span>
   atque iterum durae cogar comes ire sorori!
      et nunc ille sua non quemquam sorte moveri,
      non ullum meminisse putat cumque omnibus odit
      me quoque. siquando fuerit tamen ulla potestas
   <span>
    205
   </span>
   illum ego qui diris cinis ultimus haeserit arvis
      ossaque quis tauri saevusque pepercerit ignis
      componam sedem&lt;que&gt; dabo. fas tunc mihi manes
      dilexisse viri tumuloque has reddere curas.'
            Dixerat. ecce toro Venus improvisa resedit,
   <span>
    210
   </span>
   sicut erat mutata deam mentitaque pictis
      vestibus et magica Circen Titanida virga.
      illa, velut lenti fallatur imagine somni,
      sic oculos incerta tenet magnique sororem
      paulatim putat esse patris. tum flebile gaudens
   <span>
    215
   </span>
   prosiluit saevaeque ultro tulit oscula divae
      ac prior: 'o tandem, vix tandem reddita Circe
      dura tuis, quae te biiugis serpentibus egit par
      hinc fuga quaeve fuit patriis mora gratior oris?
      ante et Thessalicae Phasin petiere carinae
   <span>
    220
   </span>
   perque tot infelix frustra vada venit Iason
      quam patriae te movit amor.' tum cetera rumpit
      occurritque Venus: 'tu nunc mihi causa viarum
      sola, tuae venio iam pridem ignava iuventae.
      cetera parce queri neu me meliora secutam
   <span>
    225
   </span>
   argue; quippe etiam reputentur munera divum.
      omnibus hunc potius communem animantibus orbem
      communes et crede deos. patriam inde vocato
      qua redit itque dies, nec nos, o nata, malignus
      clauserit hoc uno semper sub frigore mensis.
   <span>
    230
   </span>
   fas mihi non habiles, fas et tibi linquere Colchos.
      et nunc Ausonii coniunx ego regia Pici
      nec mihi flammiferis horrent ibi pascua tauris
      meque vides Tusci dominam maris: at tibi quinam
      Sauromatae, miseranda, proci? cui vadis Hibero,
   <span>
    235
   </span>
   ei mihi, vel saevo coniunx non una Gelono?'
            Illa deae contra iamdudum spernere voces.
      'non ita me immemorem magnae Perseidos,' inquit
      'cernis ut infelix thalamos ego cogar in illos.
      i precor atque illum pro me dimitte timorem.
   <span>
    240
   </span>
   sed magis his miseram, quando potes, eripe curis
      unde metus aestusque mihi quaeque aspera, mater,
      perpetior dubiae iamdudum incendia mentis.
      nulla quies animo, nullus sopor, arida ~menti~.
      quaere malis nostris requiem mentemque repone,
   <span>
    245
   </span>
   redde diem noctemque mihi, da prendere vestes
      somniferas ipsaque oculos componere virga.
      tu quoque nil, mater, prodes mihi; fortior ante
      sola fui. tristes thalamos infestaque cerno
      omnia, vipereos ipsi tibi surgere crines.'
   <span>
    250
   </span>
   talia verba dabat conlapsaque flebat iniquae
      in Veneris Medea sinus pestemque latentem
      ossibus atque imi monstrabat pectoris ignem.
            Occupat amplexu Venus et furialia figit
      oscula permixtumque odiis inspirat amorem
   <span>
    255
   </span>
   dumque illam variis maerentem vocibus ambit
      inque alio sermone tenet 'quin hoc' ait 'audi
      atque attolle genas.' lacrimisque haec infit obortis:
      'cum levis a superis ad te modo laberer auris
      forte ratem primo fulgentem litore cerno
   <span>
    260
   </span>
   qualem nostra suo numquam dimittere portu
      vellet adhuc omnes quae detinet insula nautas.
      unus ibi ante alios qui tum mihi pulchrior omnes
      visus erat, longeque ducem mirabar et ipsa,
      advolat atque unam comitum ratus esse tuarum
   <span>
    265
   </span>
   "per tibi siquis," ait "morituri protinus horror
      et quem non meritis videas occurrere monstris,
      haec precor, haec dominae referas ad virginis aurem.
      tu fletus ostende meos. illi has ego voces,
      qua datur, hasque manus, ut possum, a litore tendo.
   <span>
    270
   </span>
   ipsae quas mecum per mille pericula traxi
      defecere deae. spes et via sola salutis
      quam dederit, si forte dabit. ne vota repellat,
      ne mea totque animas, quales nec viderit ultra,
      dic precor auxilio iuvet atque haec nomina servet.
   <span>
    275
   </span>
   ei mihi quod nullas hic possum exsolvere grates!
   <span>
    284
   </span>
   at tamen hoc saeva corpus de morte receptum,
      hanc animam sciat esse suam! miserebitur ergo?
      dic" ait "an potius--?" strictumque ruebat in ensem.
      promisi (ne falle precor) cumque ipsa moverer
      adloquio casuque viri te passa rogari
      sum potius: tu laude nova, tu supplice digno
   <span>
    290
   </span>
   dignior es et fama meis iam parta venenis.
      si Pelopis duros prior Hippodamia labores
   <span>
    276
   </span>
   expediit totque ora simul vulgata procorum
      respiciens tandem patrios exhorruit axes,
      si dedit ipsa neci fratrem Minoia virgo,
      cur non hospitibus fas sit succurrere dignis
   <span>
    280
   </span>
   te quoque et Aeaeos iubeas mitescere campos?
      occidat aeterna tandem Cadmeia morte
      iam seges et viso fumantes hospite tauri!'
            Torserat illa gravi iamdudum lumina vultu
   <span>
    292
   </span>
   vix animos dextramque tenens quin ipsa loquentis
      iret in ora deae; tanta pudor aestuat ira.
      iamque toro trepidas infelix obruit aures
   <span>
    296
   </span>
   verba cavens; horror molles invaserat annos.
   <span>
    295
   </span>
   nec quo ferre fugam nec quo se vertere posset
   <span>
    297
   </span>
   prensa videt. rupta condi tellure premique
      iamdudum cupit ac diras evadere voces.
      illa sequi iubet et portis exspectat in ipsis
   <span>
    300
   </span>
   saevus Echionia ceu Penthea Bacchus in aula
      deserit infectis per roscida cornua vittis,
      cum tenet ille deum pudibundaque tegmina matris
      tympanaque et mollem subito miser accipit hastam.
      haud aliter deserta pavet perque omnia circum
   <span>
    305
   </span>
   fert oculos tectisque negat procedere virgo.
      contra saevus amor, contra periturus Iason
      urget et auditae crescunt in pectore voces.
      heu quid agat? videt externo se prodere patrem
      dura viro, famam scelerum iamque ipsa suorum
   <span>
    310
   </span>
   prospicit et questu superos questuque fatigat
      Tartara. pulsat humum manibusque immurmurat uncis
      noctis eram Ditemque ciens, succurrere tandem
      morte velint ipsumque simul demittere leto
      quem propter furit. absentem saevissima poscit
   <span>
    315
   </span>
   nunc Pelian, tanta iuvenem qui perderet ira:
      saepe suas misero promittere destinat artes,
      denegat atque una potius decernit ~in ira~
      ac neque tam turpi cessuram semet amori
      proclamat neque opem ignoto viresque daturam
   <span>
    320
   </span>
   atque toro proiecta manet, cum visa vocari
      rursus et impulso sonuerunt cardine postes.
            Ergo ubi nescioquo penitus se numine vinci
      sentit et abscisum quicquid pudor ante monebat,
      tum thalami penetrale petit quae maxima norat
   <span>
    325
   </span>
   auxilia Haemoniae quaerens pro rege carinae.
      utque procul magicis spirantia tecta venenis
      et saevae patuere fores oblataque contra
      omnia quae ponto, quae manibus eruit imis
      et quae sanguineo lunae destrinxit ab ore
   <span>
    330
   </span>
   'tune sequeris' ait 'quidquam aut patiere pudendum
      cum tibi tot mortes scelerisque brevissima tanti
      effugia?' haec dicens qua non velocior ulla
      pestis erat toto nequiquam lumine lustrat
      cunctaturque super morituraque colligit iras.
   <span>
    335
   </span>
   o nimium iucunda dies, quam cara sub ipsa
      morte magis! stetit &lt;et&gt; sese mirata furentem est.
      'occidis heu; primo potes hoc durare sub aevo?
      nec tu lucis' ait 'nec videris ulla iuventae
      gaudia, non dulces fratris pubescere malas?
   <span>
    340
   </span>
   hunc quoque, quicumque est, crudelis, Iasona nescis
      morte perire tua, qui te nunc invocat unam,
      qui rogat et nostro quem primum in litore vidi?
      cur tibi fallaces placuit coniungere dextras
      tunc, pater, atque istis iuvenem non perdere monstris
   <span>
    345
   </span>
   protinus? ipsa etiam, fateor, tunc ipsa volebam.
      testor cara tuas Circe Titania voces,
      te ducente sequor, tua me, grandaeva, fatigant
      consilia et monitis cedo minor.' haec ubi fata
      rursus ad Haemonii iuvenis curamque metumque
   <span>
    350
   </span>
   vertitur, hunc solum propter seu vivere gaudens
      sive mori, quodcumque velit. maiora precatur
      carmina, maiores Hecaten immittere vires
      nunc sibi, nec notis stabat contenta venenis.
      cingitur inde sinus et, qua sibi fida magis vis
   <span>
    355
   </span>
   nulla, Prometheae florem de sanguine fibrae
      Caucaseum promit nutritaque gramina monti,
      quae sacer ille nives inter tristesque pruinas
      durat alitque cruor cum viscere vultur adeso
      tollitur e scopulis et rostro inrorat aperto.
   <span>
    360
   </span>
   idem nec longi languescit finibus aevi
      immortale virens, idem stat fulmina contra
      salvus et in mediis florescunt ignibus herbae.
      prima Hecate Stygiis duratam fontibus harpen
      intulit et validas scopulis effodit aristas,
   <span>
    365
   </span>
   mox famulae monstrata seges, quae lampade Phoebes
      sub decima iuga feta metit saevitque per omnes
      reliquias saniemque dei. gemit inritus ille
      Colchidos ora tuens. totos tunc contrahit artus
      ~monte~ dolor cunctaeque tremunt sub falce catenae.
   <span>
    370
   </span>
   Talibus infelix contra sua regna venenis
      induitur noctique tremens infertur opacae.
      dat dextram blandisque ~pavens vocem Venus osquam~
      adloquiis iunctoque trahit per moenia passu.
      qualis adhuc teneros ubi primum pallida fetus
   <span>
    375
   </span>
   mater ab excelso produxit in aera nido
      hortaturque sequi brevibusque insurgere pinnis;
      illos caerulei primus ferit horror Olympi
      iamque redire rogant adsuetaque quaeritur arbor.
      haud aliter caecae per moenia deficit urbis
   <span>
    380
   </span>
   incedens horret&lt;que&gt; domos Medea silentes
      hic iterum extremae nequiquam in limine portae
      substitit atque iterum fletus animique soluti
      respexitque deam paulumque his vocibus haesit:
      'ipse rogat certe meque ipse implorat Iason?
   <span>
    385
   </span>
   nullane culpa subest, labes non ulla pudoris,
      nullus amor? nec turpe viro servire precanti?'
      illa nihil contra vocesque abrumpit inanes.
      et iamiam magico per opaca silentia Colchis
      coeperat ire sono montanaque condere vultus
   <span>
    390
   </span>
   numina cumque suis averti fontibus amnes.
      iam stabulis gregibusque pavor strepitusque sepulchris
      inciderat, stupet ipsa gravi nox tardior umbra.
      iamque tremens longe sequitur Venus. utque sub altas
      pervenere trabes divaeque triformis in umbram
   <span>
    395
   </span>
   hic subito ante oculos nondum speratus Iason
      emicuit viditque prior conterrita virgo.
      atque hinc se profugam volucri Thaumantias ala
      sustulit, inde Venus dextrae dilapsa tenenti.
      obvius ut sera cum se sub nocte magistris
   <span>
    400
   </span>
   impingit pecorique pavor qualesve profundum
      per chaos occurrunt caecae sine vocibus umbrae,
      haud secus in mediis noctis nemoris&lt;que&gt; tenebris
      inciderant ambo attoniti iuxtaque subibant
      abietibus tacitis aut immotis cyparissis
   <span>
    405
   </span>
   adsimiles, rapidus nondum quas miscuit Auster.
            Ergo ut erat vultu defixus uterque silenti
      noxque suum peragebat iter, iamiam ora levare
      Aesoniden farique cupit Medea priorem.
      quam simul effusis pavitantem fletibus heros
   <span>
    410
   </span>
   flagrantesque genas vidit miserumque pudorem,
      has tandem voces dedit et solatus amantem [est]
      'fersne aliquam spem lucis?' ait. 'miserata laborem
      nempe venis? an et ipsa mea laetabere morte?
      ne precor infando similem te, virgo, parenti
   <span>
    415
   </span>
   gesseris. haud tales decet inclementia vultus.
      hascine nunc grates, haec exspectata laborum
      dona dari decuit? sic te sub teste remitti
      fas mihi, virgo, ~tuum~? iustas da vocibus aures.
      nec pater ille tuus tantis me opponere monstris
   <span>
    420
   </span>
   (quid meritum?) aut tales voluit &lt;ex&gt;pendere poenas.
      an iacet externa quod nunc mihi cuspide Canthus
      quodque meus vestris cecidit pro moenibus Iphis
      aut Scythiae tanta inde manus? iussisset abire
      perfidus atque suis extemplo cedere regnis.
   <span>
    425
   </span>
   spem mihi promissam per quae discrimina rursus
      et reddat qua lege vides. occumbere tandem
      possumus idque sedet quam non quaecumque subire
      patris iussa tui. numquam sine vellere abibo
      hinc ego, degenerem nec tu me prima videbis.'
   <span>
    430
   </span>
   Haec ait. illa tremens, ut supplicis aspicit ora
      conticuisse viri iamque et sua verba reposci,
      nec quibus incipiat demens videt ordine nec quo
      quove tenus, prima cupiens effundere voce
      omnia, sed nec prima pudor dat verba timenti.
   <span>
    435
   </span>
   haeret et attollens vix tandem lumina fatur:
      'quid, precor, in nostras venisti, Thessale, terras?
      unde mei spes ulla tibi tantosque petisti
      cur non ipse tua fretus virtute labores?
      nempe ego si patriis timuissem excedere tectis
   <span>
    440
   </span>
   occideras, nempe hanc animam cras saeva manebant
      funera. Iuno ubi nunc, ubi nunc Tritonia virgo,
      sola tibi quoniam tantis in casibus adsum
      externae regina domus? miraris et ipse,
      credo, nec agnoscunt hae nunc Aeetida silvae.
   <span>
    445
   </span>
   sed fatis sum victa tuis. cape munera supplex
      non mea teque iterum Pelias si perdere quaeret
      inque alios casus, alias &lt;si&gt; mittet ad urbes,
      heu formae ne crede tuae!' Titania iamque
      gramina Persaeasque sinu depromere vires
   <span>
    450
   </span>
   coeperat. his iterum compellat Iasona dictis:
      'si tamen aut superis aliquam spem ponis &lt;in istis&gt;
      aut tua praesenti virtus [te] educere leto
      si te forte potest, etiam nunc deprecor, hospes,
      me sine et insontem misero dimitte parenti.'
   <span>
    455
   </span>
   dixerat. extemplo (neque enim &lt;im&gt;matura ruebant
      sidera et extremum suspexerat axe Booten)
      cum gemitu et multo iuveni medicamina fletu
      non secus ac patriam pariter famamque decusque
      obicit. ille manu subit et vim corripit omnem.
   <span>
    460
   </span>
   Inde ubi facta nocens et non revocabilis umquam
      cessit ab ore pudor propiorque implevit Erinys,
      carmina nunc totos volvit figitque per artus
      Aesonidae et totum septeno murmure fertur
      per clipeum atque viro graviorem reddidit hastam
   <span>
    465
   </span>
   iamque sui tauris languent absentibus ignes.
      'nunc age et has' inquit 'cristas galeamque resume
      quam modo funerea tenuit Discordia dextra.
      hanc iace per medias, cum verteris aequora, messes.
      protinus in sese conversa furoribus ibit
   <span>
    470
   </span>
   cuncta phalanx atque ipse fremens mirabitur et me
      respiciet fortasse pater.' sic deinde locuta
      iam magis atque magis mentem super alta ferebat
      aequora, pandentes Minyas iam vela videbat
      se sine. tum vero extremo percussa dolore
   <span>
    475
   </span>
   arripit Aesoniden dextra ac summissa profatur:
      'sis memor, oro, mei, contra memor ipsa manebo,
      crede, tui. quantum hinc aberis, dic quaeso, profundi?
      quod caeli spectabo latus? sed te quoque tangat
      cura mei quocumque loco, quoscumque per annos
   <span>
    480
   </span>
   atque hunc te meminisse velis et nostra fateri
      munera, servatum pudeat nec virginis arte.
      ei mihi, cur nulli stringunt tua lumina fletus?
      an me mox merita morituram patris ab ira
      dissimulas? te regna tuae felicia gentis,
   <span>
    485
   </span>
   te coniunx natique manent; ego prodita abibo
      nec queror et pro te lucem quoque laeta relinquam.'
      protinus hospes ad haec (tacitis nam cantibus illum
      flexerat et simili iamdudum adflarat amore)
      'tune' ait 'Aesoniden quicquam te velle relicta
   <span>
    490
   </span>
   credis et ulla peti sine te loca? redde tyranno
      me potius, recipe ingratos atque exue cantus!
      quis mihi lucis amor? patriam cur amplius optem
      si non et genitor te primam amplectitur Aeson
      teque tuo longe fulgentem vellere gaudens
   <span>
    495
   </span>
   spectat et ad primos procumbit Graecia fluctus?
      respice ad has voces et iam, precor, adnue, coniunx.
      per te, quae superis divisque potentior imis,
      perque haec, virgo, tuo redeuntia sidera nutu
      atque per has nostri iuro discriminis horas:
   <span>
    500
   </span>
   umquam ego si meriti s&lt;im&gt; noctis &lt;et&gt; immemor huius,
      si te sceptra, domum, si te liquisse parentes
      senseris et me iam non haec promissa tuentem,
      tum me non tauros iuvet evasisse ferosque
      terrigenas, tum me tectis tua turbet in ipsis
   <span>
    505
   </span>
   flamma tuaeque artes. nullus succurrere contra
      ingrato queat et siquid tu saevius istis
      adicias meque in medio terrore relinquas.'
      audiit atque simul meritis periuria poenis
      despondet questus semper Furor ultus amantis.
   <span>
    510
   </span>
   Haec ubi dicta, tamen perstant defixus uterque
      et nunc ora levant audaci laeta iuventa,
      ora simul totiens dulces rapientia visus,
      nunc deicit vultus aeger pudor et mora dictis
      redditur ac rursus conterret Iasona virgo:
   <span>
    515
   </span>
   'accipe perdomitis quae deinde pericula tauris
      et quis in Aeolio maneat te vellere custos.
      nondum cuncta tibi, fateor, promissa peregi.
      saevior ingenti Mavortis in arbore restat,
      crede, labor. quem--tanta utinam fiducia nostri
   <span>
    520
   </span>
   sit mihi nocturnaeque Hecates--&lt;. . . . . . .
   <span>
    521a
   </span>
   . . . . . . . . . . . . . . .&gt; nostrique vigoris.'
   <span>
    521b
   </span>
   dixerat utque virum doceat, quae monstra supersint,
      protinus immensis recubantem anfractibus anguem
      turbat et Haemonii subito ducis obicit umbram.
      ille, quod haud alias, stetit et trepidantia torsit
   <span>
    525
   </span>
   sibila seque metu postquam sua vellera circum
      sustulit atque omnis spiris exhorruit arbor,
      incipit inde sequi et vacuo furit ore per auras.
      'quis fragor hic? quaenam tantae, dic, virgo, ruinae?'
      exclamat stricto Aesonides stans frigidus ense.
   <span>
    530
   </span>
   illa tacet retinens tandemque ait angue represso:
      'hunc tibi postremum nostri parat ira parentis,
      heu miser, heu tantis iterum mihi care periclis.
      o utinam [ut] nullo te sim visura labore
      ipsam caeruleis squalentem nexibus ornum
   <span>
    535
   </span>
   ipsaque pervigilis calcare volumina monstri.
      contingat bis deinde mori!' sic fata profugit
      seque sub extremis in moenia rettulit umbris.
            Et iam puniceo regem spes vana sub ortu
      extulerat, quantis nox una diremerit undis
   <span>
    540
   </span>
   Aesoniden, liberne freto iam vultus aperto
      utque prius totum sileat mare, dumque ea longe
      explorare ~quaeat~, contra venit Arcas Echion
      dicta ferens iam Circaeis Mavortis in agris
      stare virum, daret aeripedes in proelia tauros.
   <span>
    545
   </span>
   rex 'vocor en ultro' dixit seque abripit aula
      'vos mihi nunc primum ~in flammas~ invertite, tauri,
      aequora, nunc totas aperite et volvite flammas.
      exeat Haemonio messis memoranda colono.
      tuque tuum pestem in Graium da, nata, draconem
   <span>
    550
   </span>
   ipsius aspectu pereant in velleris, ipsa
      terga mihi diros servent infecta cruores.'
      fatur et effusis pandi iubet aequora tauris.
      pars et Echionii subeunt immania dentis
      semina, pars diri portant grave robur aratri.
   <span>
    555
   </span>
   at sua magnanimum contra Pagasaea iuventus
      prosequitur stipatque ducem. tum maxima quisque
      dicta dedit saevisque procul discessit ab agris.
      fixerat ille gradus totoque ex agmine solus
      stabat ut extremis desertus ~ab orbibus axis~,
   <span>
    560
   </span>
   quem iam lassa dies Austrique ardentis harenae
      aut quem Rhipaeas exstantem rursus ad arces
      nix et caerulei Boreae ferus abstulit horror;
      cum subito attoniti longissima Phasidis unda
      Caucaseaeque trabes omnisque Aeetia tellus
   <span>
    565
   </span>
   fulsit et ardentes stabula effudere tenebras.
      ac velut ex una siquando nube corusci
      ira Iovis torsit geminos mortalibus ignes
      aut duo cum pariter ruperunt vincula venti
      dantque fugam, sic tunc claustris evasit uterque
   <span>
    570
   </span>
   taurus et immani proflavit turbine flammas
      arduus atque atro volvens incendia fluctu.
      horruit Argoae legio ratis, horruit audax
      qui modo virgineis servari cantibus Idas
      flebat et invito prospexit Colchida vultu.
   <span>
    575
   </span>
   non tulit ipse moras seseque immisit Iason,
      diversos postquam ire videt, galeamque minantem
      quassat &lt;et&gt; errantem dextra ciet obvius ignem.
      ut tandem stetit et torvo se lumine flexit,
      qui prior adversi respexit Iasonis arma,
   <span>
    580
   </span>
   cunctatus paulum subito furit. aequora non sic
      in scopulos irata ruunt eademque recedunt
      fracta retro. bis fulmineis se flatibus infert
      obnubitque virum, sed non incendia Colchis
      adspirare sinit clipeoque inliditur ignis
   <span>
    585
   </span>
   frigidus et viso pallescit flamma veneno.
      inicit Aesonides dextram atque ardentia vincit
      cornua, dein totis propendens viribus haeret.
      ille virum atque ipsam tunc te, Medea, recusans
      concutit et tota nitentem carminis ira
   <span>
    590
   </span>
   portat; iners tandem gravius mugire recedens
      incipit et fesso victus descendere cornu.
      respicit hinc socios immania vincula poscens
      Aesonides iamque ora premit trahiturque trahitque
      obnixusque genu superat cogitque trementes
   <span>
    595
   </span>
   sub iuga aena toros. alium dehinc turbida Colchis
      exarmat lentumque offert timideque minantem
      iamque propinquanti noctem[que] implicat. ille fatiscens
      in caput inque umeros ipsa vi molis et irae
      proruit. invadit totusque incumbit Iason
   <span>
    600
   </span>
   desuper atque suis defixum flatibus urget
      utque dedit vinclis validoque obstrinxit aratro
      suscitat ipse genu saevaque agit insuper hasta,
      non secus a medio quam si telluris hiatu
      terga recentis equi primumque invasit habenis
   <span>
    605
   </span>
   murmur et in summa Lapithes apparuit Ossa.
            Ille, velut campos Libyes ac pinguia Nili
      fertilis arva secet, plena sic semina dextra
      spargere gaudet agris oneratque novalia bello.
      Martius hic primum ter vomere fusus ab ipso
   <span>
    610
   </span>
   clangor et ex omni sonuerunt cornua sulco,
      bellatrix tunc gleba quati pariterque creari
      armarique phalanx totisque insurgere campis.
      cessit et ad socios paulum se rettulit heros
      opperiens ubi prima sibi daret agmina tellus.
   <span>
    615
   </span>
   at vero ut summis iam rura recedere cristis
      vidit et infesta vibrantes casside terras
      advolat atque, imo tellus qua proxima collo
      necdum umeri videre diem, prior ense sequaci
      aequat humo truncos; rutilum thoraca sequenti
   <span>
    620
   </span>
   aut primas a matre manus premit obvius ante.
      nec magis aut illis aut illis milibus ultra
      sufficit, ad dirae quam cum Tirynthius Hydrae
      agmina Palladios defessus respicit ignes.
      ergo iter&lt;um&gt; ad socias convertere Colchidos artes
   <span>
    625
   </span>
   et galeae nexus ac vincula dissipat imae
      cunctaturque tamen totique occurrere bello
      ipse cupit. spes nulla datur, sic undique densant
      terrigenae iam signa duces clamorque tubaeque.
      iamque omnes videre virum iamque omnia contra
   <span>
    630
   </span>
   tela volant. tum vero amens discrimine tanto
      quam modo Tartareo galeam dedit illa veneno
      in medios torsit; conversae protinus hastae.
   <span>
    634
   </span>
   qualis ubi atto&lt;nitos&gt; maestae Phrygas annua Matris
      ira vel exsectos lacerat Bellona comatos,
      haud secus accensas subito Medea cohortes
      implicat et miseros agit in sua proelia fratres.
      omnis ibi Aesoniden sterni putat, omnibus ira
      aequalis. stupet Aeetes ultroque furentes
   <span>
    640
   </span>
   ipse viros revocare cupit, sed cuncta iacebant
      agmina nec quisquam primus ruit aut super ullus
      linquitur atque hausit subito sua funera tellus.
            Protinus in fluvium fumantibus evolat armis
      Aesonides, qualis Getico de pulvere Mavors
   <span>
    645
   </span>
   intrat equis uritque gravem sudoribus Hebrum
      aut niger ex antris rutilique a fulminis aestu
      cum fugit et Siculo respirat in aequore Cyclops.
      redditus hinc tandem sociosque amplexus ovantes
      haud iam mendacem promissa reposcere regem
   <span>
    650
   </span>
   dignatur nec, si ipse sibi terga ingerat ultro
      qui pepigit, velit in pacem dextramque reverti
      amplius. ambo truces, ambo abscessere minantes.
  </p>
  <p class="border">
  </p>
 </body>
</div>