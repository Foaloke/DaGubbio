<div>
 Silius, Liber XIV
 <body>
  <p class="pagehead">
   SILIUS ITALICUS
      PUNICA LIBER DECIMUS QUARTUS
  </p>
  <p class="border">
  </p>
  <p>
   Flectite nunc uestros, Heliconis numina, cantus
      Ortygiae pelagus Siculique ad litoris urbes.
      muneris hic uestri labor est, modo Daunia regna
      Aeneadum, modo Sicanios accedere portus,
      aut Macetum lustrare domos et Achaica rura
   <span>
    5
   </span>
   aut uaga Sardoo uestigia tinguere fluctu
      uel Tyriae quondam regnata mapalia genti
      extremumue diem et terrarum inuisere metas.
      sic poscit sparsis Mauors agitatus in oris.
      ergo age, qua litui, qua ducunt bella, sequamur.
   <span>
    10
   </span>
   Ausoniae pars magna iacet Trinacria tellus,
      ut semel expugnante Noto et uastantibus undis
      accepit freta caeruleo propulsa tridente.
      namque per occultum caeca ui turbinis olim
      impactum pelagus laceratae uiscera terrae
   <span>
    15
   </span>
   discidit et medio perrumpens arua profundo
      cum populis pariter conuulsis transtulit urbes.
      ex illo seruans rapidus diuortia Nereus
      saeuo diuiduos coniungi pernegat aestu.
      sed spatium, quod dissociat consortia terrae,
   <span>
    20
   </span>
   latratus fama est (sic arta interuenit unda)
      et matutinos uolucrum tramittere cantus.
      multa solo uirtus: iam reddere faenus aratris,
      iam montis umbrare olea, dare nomina Baccho
      cornipedemque citum lituis generasse ferendis,
   <span>
    25
   </span>
   nectare Cecropias Hyblaeo accedere ceras.
      hic et Paeonios arcano sulphure fontis,
      hic Phoebo digna et Musis uenerabere uatum
      ora excellentum, sacras qui carmine siluas
      quique Syracosia resonant Helicona camena.
   <span>
    30
   </span>
   promptae gens linguae, ast eadem, cum bella cieret,
      portus aequoreis sueta insignire tropaeis.
          Post dirum Antipha&lt;t&gt;ae sceptrum et Cyclopia regna
      uomere uerterunt primum noua rura Sicano--
      Pyrene misit populos, qui nomen ab amne
   <span>
    35
   </span>
   ascitum patrio terrae imposuere uacanti.
      mox Ligurum pubes Siculo ductore nouauit
      possessis bello mutata uocabula regnis.
      nec Cres dedecori fuit accola: duxerat actos
      moenibus e centum non fausta ad proelia Minos,
   <span>
    40
   </span>
   Daedaleam repetens poenam. qui fraude nefanda
      postquam perpetuas iudex concessit ad umbras
      Cocalidum insidiis, fesso Minoia turba
      bellandi studio Siculis subsedit in oris.
      miscuerunt Phrygiam prolem Troianus Acestes
   <span>
    45
   </span>
   Troianusque Helymus, structis qui pube secuta
      in longum ex sese donarunt nomina muris.
      nec Zanclaea gerunt obscuram moenia famam,
      dextera quam tribuit posito Saturnia telo.
      sed decus Hennaeis haud ullum pulchrius oris,
   <span>
    50
   </span>
   quam quae Sisyphio fundauit nomen ab Isth&lt;m&gt;o
      et multum ante alias Ephyraeis fulget alumnis.
      hic Arethusa suum piscoso fonte receptat
      Alpheon sacrae portantem signa coronae.
          At non aecus amat Trinacria Mulciber antra.
   <span>
    55
   </span>
   nam Lipare uastis subter depasta caminis
      sulphureum uomit exeso de uertice fumum.
      ast Aetna eructat tremefactis cautibus ignis
      inclusi gemitus, pelagique imitata furorem
      murmure per caecos tonat inrequieta fragoris
   <span>
    60
   </span>
   nocte dieque simul. fonte e Phlegethontis ut atro
      flammarum exundat torrens piceaque procella
      semiambusta rotat liquefactis saxa cauernis.
      sed quamquam largo flammarum exaestuet intus
      turbine et adsidue subnascens profluat ignis,
   <span>
    65
   </span>
   summo cana iugo cohibet, mirabile dictu,
      uicinam flammis glaciem, aeternoque rigore
      ardentes horrent scopuli: stat uertice celsi
      collis hiemps calidaque niuem tegit atra fauilla.
          Quid referam Aeolio regnatas nomine terras
   <span>
    70
   </span>
   uentorumque domos atque addita claustra procellis?
      hic uersi penitus Pelopea ad regna Pachyni
      pulsata Ionio respondent saxa profundo.
      hic contra Libyamque situm Caurosque furentis
      cernit deuexas Lilybaeon nobile chelas.
   <span>
    75
   </span>
   at, qua diuersi lateris frons tertia terrae
      uergit in Italiam prolato ad litora dorso,
      celsus harenosa tollit se mole Pelorus.
          His longo mitis placide dominator in aeuo
      praefuerat terris Hieron, tractare sereno
   <span>
    80
   </span>
   imperio uulgum pollens et pectora nullo
      parentum exagitare metu, pactamque per aras
      haud facilis temerare fidem socialia iura
      Ausoniis multos seruarat casta per annos.
      uerum, ubi fata uirum fragili soluere senecta,
   <span>
    85
   </span>
   primaeuo cessit sceptrum exitiale nepoti,
      et placida indomitos accepit regia mores.
      namque bis octonis nondum rex praeditus annis
      caligare alto in solio nec pondera regni
      posse pati et nimium fluxis confidere rebus.
   <span>
    90
   </span>
   iamque breui nullum, delicta tuentibus armis,
      fas notum ignotumque nefas. uilissima regi
      cura pudor. tam praecipiti materna furori
      Pyrrhus origo dabat stimulos proauique superbum
      Aeacidae genus atque aeternus carmine Achilles.
   <span>
    95
   </span>
   ergo ardor subitus Poenorum incepta fouendi,
      nec sceleri mora: &lt;iam&gt; iungit noua foedera, pacto
      cederet ut Siculis uictor Sidonius oris.
      sed stabant Poenae, tumulumque negabat Erinys,
      qua modo pactus erat socium non cernere, terra.
   <span>
    100
   </span>
   saeuos namque pati fastus iuuenemque cruento
      flagrantem luxu et miscentem turpia diris
      haud ultra faciles, quos ira metusque coquebat,
      iurati obtruncant. nec iam modus ensibus: addunt
      femineam caedem atque insontum rapta sororum
   <span>
    105
   </span>
   corpora prosternunt ferro. noua saeuit in armis
      libertas iactatque iugum: pars Punica castra,
      pars Italos et nota uolunt, nec turba furentum
      defit quae neutro sociari foedere malit.
          Tali Trinacriae motu rebusque Sicanis
   <span>
    110
   </span>
   exitio regis trepidis, sublimis honore
      (tertia nam Latios renouarat purpura fasces)
      Marcellus classem Zanclaeis appulit oris.
      atque ubi cuncta uiro caedesque exposta tyranni
      ambiguaeque hominum mentes, Carthaginis arma
   <span>
    115
   </span>
   quos teneant et quanta locos, quod uulgus amicum
      duret Troiugenis, quantos Arethusa tumores
      concipiat perstetque suas non pandere portas,
      incumbit bello ac totam per proxima raptim
      armorum effundit flammato pectore pestem.
   <span>
    120
   </span>
   non aliter Boreas, Rhodopes a uertice praeceps
      cum sese immisit decimoque uolumine pontum
      expulit in terras, sequitur cum murmure molem
      eiecti maris et stridentibus adfremit alis.
      prima Leontinos uastarunt proelia campos,
   <span>
    125
   </span>
   regnatam diro quondam Laestrygone terram.
      instabat ductor, cui tarde uincere Graias
      par erat ac uinci turmas. ruit aequore toto
      (femineum credas maribus concurrere uulgum)
      et Cereri placitos fecundat sanguine campos.
   <span>
    130
   </span>
   sternuntur passim, pedibusque euadere letum
      eripuit rapidus Mauors. nam ut cuique salutem
      promisit fuga, praeueniens dux occupat ense.
      'Ite, gregem metite imbellem ac succidite ferro:'
      clamat cunctantis urgens umbone cateruas
   <span>
    135
   </span>
   'pigro luctandi studio certamen in umbra
      molle pati docta et gaudens splendescere oliuo
      stat, mediocre decus uincentum, ignaua iuuentus.
      haec laus sola datur, si uiso uincitis hoste.'
      ingruit audito ductore exercitus omnis,
   <span>
    140
   </span>
   solaque, quod superest, secum certamina norunt,
      quis dextra antistet spoliisque excellat opimis.
      Euboici non per scopulos inlisa Caphereo
      Euripi magis unda furit, pontumue sonantem
      eicit angusto uiolentius ore Propontis,
   <span>
    145
   </span>
   nec feruet maiore fretum rapiturque tumultu
      quod ferit Herculeas extremo sole columnas.
          Mite tamen dextrae decus inter proelia tanta
      enituit fama. miles Tyrrhenus (Asilo
      nomen erat) captus quondam ad Trasimenna fluenta,
   <span>
    150
   </span>
   seruitium facile et dominantis mollia iussa
      expertus Beryae, patrias remearat ad oras
      sponte fauentis eri, repetitisque impiger armis
      tum ueteres Siculo casus Mauorte piabat.
      atque is, dum medios inter fera proelia miscet,
   <span>
    155
   </span>
   inlatus Beryae, cui, pacta ad regia misso
      Poenorum a populis sociataque bella gerenti,
      aerato cassis munimine clauserat ora,
      inuadit ferro iuuenem trepideque ferentem
      instabilis retro gressus prosternit harena.
   <span>
    160
   </span>
   at miser audita uictoris uoce trementem
      cunctantemque animam Stygia ceu sede reducens,
      cassidis a mento male fidae uincula rumpit
      iungebatque preces atque addere uerba parabat.
      sed subito aspectu et noto conterritus ore
   <span>
    165
   </span>
   Tyrrhenus ferrumque manu reuocauit et ultro
      talia cum gemitu lacrimis effudit obortis:
      'Ne, quaeso, supplex lucem dubiusque precare:
      fas hostem seruare mihi. multo optimus ille
      militiae, cui postremum est primumque, tueri
   <span>
    170
   </span>
   inter bella fidem: tu letum euadere nobis
      das prior et seruas nondum seruatus ab hoste.
      haud equidem dignum memet, quae tristia uidi,
      abnuerim dignumque iterum in peiora reuolui,
      si tibi per medios ignis mediosque per ensis
   <span>
    175
   </span>
   non dederit mea dextra uiam.' sic fatur et ultro
      attollit uitaque exaequat munera uitae.
          At, compos Sicula primum certaminis ora
      coepti, Marcellus uictricia signa quieto
      agmine progrediens Ephyraea ad moenia uertit.
   <span>
    180
   </span>
   inde Syracosias castris circumdedit arces.
      sed ferri languebat amor. sedare monendo
      pectora caeca uirum atque iras euellere hauebat.
      nec (renuant si forte sibi et si mitia malle
      credant esse metum) laxis seruatur omissa
   <span>
    185
   </span>
   obsidio claustris: quin contra intentior ipse
      inuigilat cautis, fronte imperterritus, armis
      et struit arcana necopina pericula cura.
      haud secus Eridani stagnis ripaue Caystri
      innatat albus olor pronoque immobile corpus
   <span>
    190
   </span>
   dat fluuio et pedibus tacitas eremigat undas.
          Interea, dum incerta labat sententia clausis,
      exciti populi atque urbes socia arma ferebant:
      incumbens Messena freto minimumque reuulsa
      discreta Italia atque Osco memorabilis ortu:
   <span>
    195
   </span>
   tum Catane, nimium ardenti uicina Typhoeo
      et generasse pios quondam celeberrima fratres,
      et cui non licitum fatis, Camarina, moueri:
      tum, quae nectareis uocat ad certamen Hymetton,
      audax Hybla, fauis, palmaque arbusta Selinus
   <span>
    200
   </span>
   et, iusti quondam portus, nunc litore solo
      subsidium infidum fugientibus aequora, Myl&lt;a&gt;e:
      necnon altus Eryx, necnon e uertice celso
      Centuripae largoque uirens Entella Lyaeo,
      Entella, Hectoreo dilectum nomen Acestae.
   <span>
    205
   </span>
   non T&lt;h&gt;apsos, non e tumulis glacialibus Acrae
      defuerunt. Agyrina manus geminoque Lacone
      Tyndaris attollens sese adfluit. altus equorum
      mille rapit turmam atque hinnitibus aera flammat
      pulueream uoluens Acragas ad inania nubem.
   <span>
    210
   </span>
   ductor Grosphus erat, cuius caelata gerebat
      taurum parma trucem, poenae monimenta uetustae.
      ille, ubi torreret subiectis corpora flammis,
      mutabat gemitus mugitibus, actaque ueras
      credere erat stabulis armenta effundere uoces,
   <span>
    215
   </span>
   haud impune quidem: nam dirae conditor artis
      ipse suo moriens immugit flebile tauro.
      uenit ab amne trahens nomen Gela, uenit Halaesa
      et qui praesenti domitant periura Palici
      pectora supplicio, Troianaque uenit Acesta,
   <span>
    220
   </span>
   quique per Aetnaeos Acis petit aequora fines
      et dulci gratam Nereida perluit unda.
      aemulus ille tuo quondam, Polypheme, calori,
      dum fugit agrestem uiolenti pectoris iram,
      in tenuis liquefactus aquas euasit et hostem
   <span>
    225
   </span>
   et tibi uictricem, Galatea, immiscuit undam.
      necnon qui potant Hypsamque Alabimque sonoro&lt;s&gt;
      et perlucentem splendenti gurgite Achaten,
      qui fontis, uage Chrysa, tuos et pauperis aluei
      Hipparin ac facilem superari gurgite parco
   <span>
    230
   </span>
   Pantagian rapidique colunt uada flaua Syma&lt;e&gt;thi.
      litora Thermarum, prisca dotata camena,
      armauere suos, qua mergitur Himera ponto
      Aeolio. nam diuiduas se scindit in oras
      nec minus occasus petit incita quam petit ortus.
   <span>
    235
   </span>
   Nebrodes gemini nutrit diuortia fontis,
      quo mons Sicania non surgit ditior umbrae.
      Henna deum lucis sacra&lt;s&gt; dedit ardua dextra&lt;s&gt;.
      hic specus ingentem laxans telluris hiatum
      caecum iter ad manis tenebroso limite pandit,
   <span>
    240
   </span>
   qua nouus ignotas Hymenaeus uenit in oras,
      hac Stygius quondam stimulante cupidine rector
      ausus adire diem, maestoque Acheronte relicto
      egit in inlicitas currum per inania terras.
      tum rapta praeceps Hennaea uirgine flexit
   <span>
    245
   </span>
   attonitos caeli uisus lucemque pauentis
      in Styga rursus equos et praedam condidit umbris.
      Romanos Petraea duces, Romana petiuit
      foedera Callipolis lapidosique Engyon arui,
      Hadranum Ergetiumque simul telaque superba
   <span>
    250
   </span>
   lanigera Melite et litus piscosa Calacte,
      quaeque procelloso Cephaloedias ora profundo
      caeruleis horret campis pascentia cete,
      et qui correptas sorbentem uerticis haustu
      atque iterum e fundo iaculantem ad sidera puppis
   <span>
    255
   </span>
   Tauromenitana cernunt de sede Charybdim.
      haec Latium manus et Laurentia signa fouebat.
          Cetera Elissaeis aderat gens Sicana uotis.
      mille Agathy&lt;r&gt;na dedit perflataque Trogilos Austris,
      mille Thoanteae sedes Phacelina Dianae.
   <span>
    260
   </span>
   tergemino uenit numero fecunda Panhormos,
      seu siluis sectere feras seu retibus aequor
      uerrere seu caelo libeat traxisse uolucrem.
      non Herbesos iners, non Naulocha pigra pericli
      sederunt, non frondosis Morgentia campis
   <span>
    265
   </span>
   abstinuit Marte infido. comitata Menaeis
      uenit Amastra uiris et paruo nomine Tisse
      et Netum et Mutyce pubesque liquentis Achaeti.
      Sidonios Drepane atque undae clamosus Helorus
      et mox seruili uastata Triocala bello,
   <span>
    270
   </span>
   Sidonios Arbela ferox et celsus Ietas
      et bellare Tabas docilis Cossyraque parua
      nec maior~ Megara iunctae concordibus ausis
      iuuere et strato Gaulum spectabile ponto,
      cum sonat alcyones cantu nidosque natantis
   <span>
    275
   </span>
   immota gestat sopitis fluctibus unda.
      ipsa Syracusae patulos urbs inclita muro&lt;s&gt;
      milite collecto uariisque impleuerat armis.
      ductores facilem impelli laetamque tumultus
      uaniloquo plebem furiabant insuper ore:
   <span>
    280
   </span>
   numquam hoste intratos muros et quattuor arces,
      et Salaminiacis quantam Eoisque tropaeis
      ingenio portus urbs inuia fecerit umbram,
      spectatum proauis: ter centum ante ora triremes
      unum naufragium, mersasque impune profundo
   <span>
    285
   </span>
   clade pharetrigeri subnixas regis Athenas.
      flammabant uulgum geniti Carthagine fratres,
      Poeni matre genus, sed quos, sub crimine pulsus
      urbe Syracosia, Libycis eduxerat oris
      Trinacrius genitor, geminaque a stirpe parentum
   <span>
    290
   </span>
   astus miscebant Tyrios leuitate Sicana.
          Quae cernens ductor, postquam immedicabile uisum
      seditio, atque ultro bellum surgebat ab hoste,
      testatus diuos Siculorum amnesque lacusque
      et fontis, Arethusa, tuos, ad bella uocari
   <span>
    295
   </span>
   inuitum (quae sponte diu non sumpserit, hostem
      induere arma sibi), telorum turbine uasto
      adgreditur muros atque armis intonat urbi.
      par omnis simul ira rapit, certantque ruuntque.
      turris multiplici surgens ad sidera tecto
   <span>
    300
   </span>
   exibat, tabulata decem cui crescere Graius
      fecerat et multas nemorum consumpserat umbras.
      armatam hinc igni pinum et deuoluere saxa
      certabant calidaeque picis diffundere pestem.
      huic procul ardentem iaculatus lampada Cimber
   <span>
    305
   </span>
   conicit et lateri telum exitiabile figit.
      pascitur adiutu&lt;s&gt; Vulcanus turbine uenti,
      gliscentemque trahens turris per uiscera labem
      perque altam molem et totiens nascentia tecta
      scandit ouans rapidusque uorat crepitantia flammis
   <span>
    310
   </span>
   ro&lt;bo&gt;ra et, ingenti simul exundante uapore
      ad caelum, uictor nutantia culmina lambit.
      implentur fumo et nebula caliginis atrae,
      nec cuiquam euasisse datur, ceu fulminis ictu
      correptae rapido in cineres abi&lt;e&gt;re ruinae.
   <span>
    315
   </span>
   Par contra pelago miseris fortuna carinis.
      namque ubi se propius tectis urbique tulere,
      qua portus muris pacatas adplicat undas,
      improuisa nouo pestis conterruit astu.
      trabs fabre teres atque erasis undique nodis
   <span>
    320
   </span>
   nauali similis malo praefixa gerebat
      uncae tela manus: ea celso ex aggere muri
      bellantis curui rapiebat in aera ferri
      unguibus et mediam reuocata ferebat in urbem.
      nec solos uis illa uiros, quin saepe triremem
   <span>
    325
   </span>
   belligerae rapuere trabes, cum desuper actum
      incuterent puppi chalybem morsusque tenacis.
      qui, simul adfixo uicina in robora ferro
      sustulerant sublime ratem, miserabile uisu,
      per subitum rursus laxatis arte catenis
   <span>
    330
   </span>
   tanta praecipitem reddebant mole profundo
      ut totam haurirent undae cum milite puppem.
      his super insidiis angusta foramina murus
      arte cauata dabat, per quae c&lt;l&gt;am fundere tela
      tutum erat, opposito mittentibus aggere ualli.
   <span>
    335
   </span>
   &lt;nec&gt; sine fraude labos, arta ne rursus eodem
      spicula ab hoste uia uicibus contorta redirent.
      calliditas Graia atque astus pollentior armis
      Marcellum tantasque minas terraque marique
      arcebat, stabatque ingens ad moenia bellum.
   <span>
    340
   </span>
   Vir fuit Isthmiacis decus immortale colonis,
      ingenio facile ante alios telluris alumnos,
      nudus opum, sed cui caelum terraeque paterent.
      ille, nouus pluuias Titan ut proderet ortu
      fuscatis tristis radiis, ille, haereat anne
   <span>
    345
   </span>
   pendeat instabilis tellus, cur foedere certo
      hunc adfusa globum Tethys circumliget undis
      nouerat atque una pelagi lunaeque labores,
      et pater Oceanus qua lege effunderet aestus.
      non illum mundi numerasse capacis harenas
   <span>
    350
   </span>
   uana fides. puppis etiam constructaque saxa
      feminea traxisse ferunt contra ardua dextra.
          Hic dum Italum ductorem astu Teucrosque fatigat,
      adnabat centum late Sidonia uelis
      classis subsidio et scindebat caerula rostris.
   <span>
    355
   </span>
   erigitur subitas in spes Arethusia proles
      adiungitque suas portu progressa carinas.
      nec contra Ausonius tonsis aptare lacertos
      addubitat mersisque celer fodit aequora remis.
      uerberibus torsere fretum: salis icta frequenti
   <span>
    360
   </span>
   albescit pulsu facies, perque aequora late
      spumat canenti sulcatus gurgite limes.
      insultant pariter pelago, ac Neptunia regna
      tempestate noua trepidant. tum uocibus aequor
      personat, et clamat scopulis clamoris imago.
   <span>
    365
   </span>
   ac iam diffusus uacua bellator in unda
      cornibus ambierat patulos ad proelia fluctus,
      nauali claudens umentem indagine campum:
      ac simili curuata sinu diuersa ruebat
      classis et artabat lunato caerula gyro.
   <span>
    370
   </span>
   nec mora: terrificis saeuae stridoribus aeris,
      per uacuum late cantu resonante profundum,
      inc&lt;r&gt;epuere tubae, quis excitus aequore Triton
      expauit tortae certantia murmura conchae.
      uix meminere maris: tam uasto ad proelia nisu
   <span>
    375
   </span>
   incumbunt proni positisque in margine puppis
      extremae plantis nutantes spicula torquent.
      sternitur effusis pelagi media area telis,
      celsaque anhelatis exurgens ictibus alnus
      caerula nigranti findit spumantia sulco.
   <span>
    380
   </span>
   Ast aliae latere atque incussi roboris ictu
      detergent remos, aliae per uiscera pinus
      tramissis ipso retinentur uulnere rostris
      quo retinent. medias inter sublimior ibat
      terribilis uisu puppis, qua nulla per omne
   <span>
    385
   </span>
   egressa est Libycis maior naualibus aeuum.
      sed quater haec centum numeroso remige pontum
      pulsabat tonsis, ueloque superba capaci
      cum rapidum hauriret Borean et cornibus omnis
      colligeret flatus, lento se robore agebat,
   <span>
    390
   </span>
   intraret fluctus solis ce&lt;u&gt; pulsa lacertis:
      procurrunt leuitate agili docilesque regentis
      audiuisse manum Latio cum milite puppes.
          Has ut per laeuum uenientis aequor Himilco
      in latus obliquas iussamque incurrere proram
   <span>
    395
   </span>
   conspexit, propere diuis in uota uocatis
      aequoris, intento uolucrem de more sagittam
      adsignat neruo, utque oculis librauit in hostem
      et calamo monstrauit iter, diuersa relaxans
      brachia deduxit uultu comitante per auras
   <span>
    400
   </span>
   in uulnus telum ac residentis puppe magistri
      adfixit plectro dextram. nec deinde regenda
      puppe manus ualuit flectenti immortua clauo.
      dumque ad opem accurrit ceu capta nauita puppe,
      ecce iterum fatoque pari neruoque sagitta
   <span>
    405
   </span>
   in medium perlapsa globum transuerberat ictu
      orba gubernacli subeuntem munera Taurum.
          Inrumpit Cumana ratis, quam Corbulo ductor
      lectaque complebat Stabiarum litore pubes.
      numen erat celsae puppis uicina Dione.
   <span>
    410
   </span>
   sed superingestis propior quia subdita telis
      bella capessebat, media subsedit in unda
      diuisitque fretum. clamantum spumeus ora
      Nereus implet aquis, palmaeque, trahente profundo,
      luctantum frustra summis in fluctibus extant.
   <span>
    415
   </span>
   hic audax ira magno per caerula saltu
      Corbulo transgressus (nam textam robore turrim
      appulerant nexae ferri compage triremes)
      euadit tabulata super flammaque comantem
      multifida pinum celso de culmine quassat.
   <span>
    420
   </span>
   inde atros alacer pastosque bitumine torquet,
      ammentante Noto, Poenorum aplustribus ignes.
      intrat diffusos pestis Vulcania passim
      atque implet dispersa foros: trepidatur omisso
      summis remigio, sed enim tam rebus in artis
   <span>
    425
   </span>
   fama mali nondum tanti penetrarat ad imos.
      at rapidus feruor, per pinguis unguine taedas
      inlapsus, flammis uictricibus insonat alueo.
      qua nondum tamen intulerat uim Dardana lampas
      parcebatque uapor, saxorum grandine dirus
   <span>
    430
   </span>
   arcebat fatumque ratis retinebat Himilco.
      hic miser, igniferam dum uentilat aere pinum,
      murali saxo per lubrica sanguine transtra
      uoluitur in fluctus Lycchaei uulnere Cydnus.
      fax nidore graui foedauit comminus auras
   <span>
    435
   </span>
   ambusto instridens pelago. ferus inde citatum
      missile adorata contorquet Sabratha puppe
      (Hammon numen erat Libycae gentile carinae
      cornigeraque sedens spectabat caerula fronte):
      'Fer, pater, adflictis, fer,' ait 'Garamantice uates,
   <span>
    440
   </span>
   rebus opem inque Italos da certa effundere tela.'
      has inter uoces tremulo uenit agmine cornus
      et Neptunicolae transuerberat ora Telonis.
          Vrgebant nihilo leuius iam in limine mortis,
      quos fuga praecipitis partem glomerarat in unam
   <span>
    445
   </span>
   puppis, adhuc uacuam taedae. sed, proxima cursu
      fulmineo populatus, ineuitabilis ardor
      correptam flammis inuoluit ouantibus alnum.
      primus, ope aequorei funis delapsus in undas,
      qua nondum Stygios glomerabat Mulciber aestus,
   <span>
    450
   </span>
   ambustus socium remis aufertur Himilco.
      proxima nudarunt miserandi fata Batonis
      desertam ductore ratem. bonus ille per artem
      crudo luctari pelago atque exire procellas.
      idem, quid Boreas, quid uellet crastinus Auster,
   <span>
    455
   </span>
   anteibat, nec peruigilem tu fallere uultum
      obscuro quamuis cursu, Cynosura, ualeres.
      is, postquam aduersis nullus modus, 'Accipe nostrum,
      Hammon, sanguinem,' ait 'spectator cladis iniquae.'
      atque, acto in pectus gladio, dextra inde cruorem
   <span>
    460
   </span>
   excipit et large sacra inter cornua fundit.
          Hos inter Daphnis, deductum ab origine nomen
      antiqua, fuit infelix, cui linquere saltus
      et mutare casas infido marmore uisum.
      at princeps generis quanto maiora parauit
   <span>
    465
   </span>
   intra pastorem sibi nomina! Daphnin amarunt
      Sicelides Musae, dexter donauit auena
      Phoebus Castalia et iussit, proiectus in herba
      si quando caneret, laetos per prata, per arua
      ad Daphnin properare greges riuosque silere.
   <span>
    470
   </span>
   ille ubi septena modulatus harundine carmen
      mulcebat siluas, non umquam tempore eodem
      Siren adsuetos effudit in aequore cantus,
      Scyllaei tacuere canes, stetit atra Charybdis,
      et laetus scopulis audiuit iubila Cyclops.
   <span>
    475
   </span>
   progeniem hauserunt et nomen amabile flammae.
          Innatat ecce super transtris fumantibus asper
      Ornytos ac longam sibimet facit aequore mortem,
      qualis Oiliades, fulmen iaculante Minerua,
      surgentis domuit fluctus ardentibus ulnis.
   <span>
    480
   </span>
   transigitur ualida medius, dum se adleuat, alni
      cuspide Marmarides Sciron. pars subnatat unda
      membrorum, pars extat aquis totumque per aequor
      portatur, rigido, miserandum, immortua rostro.
      accelerant puppes utrimque atque ora ruentum
   <span>
    485
   </span>
   sanguinei feriunt remorum aspergine rores.
      ipse adeo senis ductor Rhoeteius ibat
      pulsibus et ualido superabat remige uentos.
      quam rapidis puppem manibus frenare Lilaeus
      dum temptat, saeua truncatur membra bipenni,
   <span>
    490
   </span>
   ac fert haerentis trabibus ratis incita palmas.
          Sicania Aeoliden portabant transtra Podaetum.
      hic, aeuo quamquam nondum excessisset ephebos,
      nec sat maturus laudum, seu feruida corda
      seu laeui traxere dei, bellique cupido,
   <span>
    495
   </span>
   arma puer niueis aptarat picta lacertis
      et freta gaudebat celsa turbare Chimaera.
      iamque super Rutula, super et Garamantide pinu
      ibat ouans, melior remo meliorque sagitta,
      et iam turrigerum demerserat aequore Nessum.
   <span>
    500
   </span>
   heu puero malesuada rudi noua gloria pugnae!
      dum cristam galeae trucis exuuiasque precatur
      de duce Marcello superos temerarius, hasta
      excepit raptim uulnus letale remissa,
      pro qualis! seu splendentem sub sidera nisu
   <span>
    505
   </span>
   exigeret discum, iaculo seu nubila supra
      surgeret, aligeras ferret seu puluere plantas
      uix tacto, uel dimens&lt;i&gt; spatia improba campi
      transiret uelox saltu, decuere labores.
      sat prorsus, sat erat decoris discrimine tuto,
   <span>
    510
   </span>
   sat laudis. cur facta, puer, maiora petebas?
      illum, ubi labentem pepulerunt tela sub undas,
      ossa Syracosio fraudatum naufraga busto,
      fleuerunt freta, fleuerunt Cyclopia saxa
      et Cyane et Anapus et Ortygie Arethusa.
   <span>
    515
   </span>
   Parte alia Perseus (puppem hanc Tiberinus agebat)
      quaque uehebatur Crantor Sidonius Io
      concurrunt. iniecta ligant hinc uincula ferri
      atque illinc, steteruntque rates ad proelia nexae.
      nec iaculo aut longe certatur harundine fusa:
   <span>
    520
   </span>
   comminus et gladio terrestria proelia miscent.
      perrumpunt Itali, qua caedes prima reclusit
      monstrauitque uiam; uasta sed mole catenas
      hortatur socios et uincla abrumpere ferri
      ac parat hostili resoluta puppe receptos
   <span>
    525
   </span>
   auehere et paribus pelago diducere ab armis--
      Aetnaeo Polyphemus erat nutritus in antro
      atque inde antiquae nomen feritatis amabat.
      ubera praebuerat paruo lupa, corporis alti
      terribilis moles, mens aspera, uultus in ira
   <span>
    530
   </span>
   semper et ad caedes Cyclopia corde libido.
      isque relaxatis membrorum pondere uinclis
      impulerat puppim et mergebat gurgite tonsas
      duxissetque ratem, pressa Laronius hasta
      ni propere duro nitentem exurgere uelox
   <span>
    535
   </span>
   adfixet transtro. uix morte incepta remittit:
      namque manus seruat dum suetos languida ductus,
      ignauum summo traxit super aequore remum.
          Perculsi cuneo Poeni densentur in unum,
      quod caret hoste, latus, subito cum pondere uictus,
   <span>
    540
   </span>
   insiliente mari, summergitur alueus undis.
      scuta uirum cristaeque et inerti spicula ferro
      tutelaeque deum fluitant. hic robore fracto
      pugnat inops chalybis seseque in proelia rursus
      armat naufragio, remis male feruidus ille
   <span>
    545
   </span>
   festinat spoliare ratem, discrimine nullo
      nautarum interdum conuulsa sedilia torquens.
      non plectro ratis aut frangendae in uulnera prorae
      parcitur, et pelago repetuntur nantia tela.
      uulneribus patulis intrat mare. mox sua ponto
   <span>
    550
   </span>
   singultante anima propulsa refunditur unda.
      nec desunt, qui correptos complexibus artis
      immergant pelago et, iaculis cessantibus, hostem
      morte sua perimant. remeantum gurgite mentes
      crudescunt, ac pro ferro stat fluctibus uti.
   <span>
    555
   </span>
   haurit sanguineus contorta cadauera uertex.
      hinc clamor, gemitus illinc mortesque fugaeque
      remorumque fragor flictuque sonantia rostra.
      perfusum bello feruet mare. fessus acerbis
      terga fuga celeri Libyae conuertit ad oras
   <span>
    560
   </span>
   exigua sese furatus Himilco carina.
          Concessere mari tandem Graiusque Libysque,
      et iam captiuae uinclis ad litora longo
      ordine ducuntur puppes. flagrantibus alto
      stant aliae taedis. splendet lucente profundo
   <span>
    565
   </span>
   Mulciber, et tremula uibratur imagine pontus.
      ardet nota fretis Cyane pennataque Siren,
      ardet et Europe, niuei sub imagine tauri
      uecta Ioue ac prenso tramittens aequora cornu,
      et quae fusa comas curuum per caerula piscem
   <span>
    570
   </span>
   Nereis umenti moderatur roscida freno.
      uritur undiuagus Python et corniger Hammon
      et, quae Sidonios uultus portabat Elissae,
      bis ternis ratis ordinibus grassata per undas.
      at uinclis trahitur cognata in litora Anapus
   <span>
    575
   </span>
   Gorgoneasque ferens ad sidera Pegasus alas.
      ducitur et Libyae puppis signata figuram
      et Triton captiuus et ardua rupibus Aetne,
      spirantis rogus Enceladi, Cadmeaque Sidon.
          Nec mora tum trepidos hac clade inrumpere muros
   <span>
    580
   </span>
   signaque ferre deum templis iam iamque fuisset,
      ni subito importuna lues inimicaque pestis,
      inuidia diuum pelagique labore parata,
      polluto miseris rapuisset gaudia caelo.
      criniger aestiferis Titan feruoribus auras
   <span>
    585
   </span>
   et patulam Cyanen lateque palustribus undis
      stagnantem Stygio Cocyti oppleuit odore
      temporaque autumni laetis florentia donis
      foedauit rapidoque accendit fulminis igni.
      fumabat crassus nebulis caliginis aer,
   <span>
    590
   </span>
   squalebat tellus uitiato feruida dorso
      nec uictum dabat aut ullas languentibus umbras,
      atque ater picea uapor expirabat in aethra.
      uim primi sensere canes. mox nubibus atris
      fluxit deficiens penna labente uolucris.
   <span>
    595
   </span>
   inde ferae siluis sterni. tum serpere labes
      Tartarea atque haustis populari castra maniplis.
      arebat lingua, et gelidus per uiscera sudor
      corpore manabat tremulo. descendere fauces
      abnuerant siccae iussorum alimenta ciborum.
   <span>
    600
   </span>
   aspera pulmonem tussis quatit, et per anhela
      igneus efflatur sitientum spiritus ora.
      lumina ferre grauem uix sufficientia lucem
      unca nare iacent, saniesque immixta cruore
      expuitur, membrisque cutis tegit ossa peresis.
   <span>
    605
   </span>
   heu dolor! insignis notis bellator in armis
      ignauo rapitur leto. iactantur in ignem
      dona superba uirum, multo Mauorte parata.
      succubuit medicina malis. cumulantur aceruo
      labentum et magno cineres sese aggere tollunt.
   <span>
    610
   </span>
   passim etiam deserta iacent inhumataque late
      corpora, pestiferos tetigisse timentibus artus.
      serpit pascendo crescens Acherusia pestis
      nec leuiore quatit Trinacria moenia luctu
      Poenorumque parem castris fert atra laborem.
   <span>
    615
   </span>
   aequato par exitio et communis ubique
      ira deum atque eadem leti uersatur imago.
          Nulla tamen Latios fregit uis dura malorum,
      incolumi ductore, uiros, clademque rependit
      unum inter strages tutum caput. ut grauis ergo
   <span>
    620
   </span>
   primum letiferos repressit Sirius aestus,
      et minuere auidae mortis contagia pestes,
      ceu, sidente Noto cum se maria alta reponunt,
      propulsa inuadit piscator caerula cumba,
      sic tandem ereptam morbis grassantibus armat
   <span>
    625
   </span>
   Marcellus pubem, lustratis rite maniplis.
      circumstant alacres signa auditisque tubarum
      respirant laeti clangoribus. itur in hostem,
      et, si fata ferant, iuuat inter proelia ferro
      posse mori. socium miseret, qui sorte pudenda
   <span>
    630
   </span>
   in morem pecudum effudere cubilibus atris
      inlaudatam animam. tumulos inhonoraque busta
      respiciunt, et uel nullo iacuisse sepulcro
      quam debellari morbis placet. ardua primus
      ad muros dux signa rapit. tenuata iacendo
   <span>
    635
   </span>
   et macie in galeis abscondunt ora, malusque,
      ne sit spes hosti, uelatur casside pallor.
      infundunt rapidum conuulsis moenibus agmen
      condensique ruunt: tot bellis inuia tecta
      tot&lt;que&gt; uno introitu capiuntur militis arces.
   <span>
    640
   </span>
   Totum, qua uehitur Titan, non ulla per orbem
      tum sese Isthmiacis aequassent oppida tectis.
      tot delubra deum totque intra moenia portus,
      adde fora et celsis suggesta theatra columnis
      certantisque mari moles, adde ordine longo
   <span>
    645
   </span>
   innumeras spatioque domos aequare superbas
      rura. quid, inclusos porrecto limite longis
      porticibus sacros iuuenum certamine lucos?
      quid tot captiuis fulgentia culmina rostris
      armaque fixa deis, aut quae Marathonius hostis
   <span>
    650
   </span>
   perdidit aut Libya quae sunt aduecta subacta?
      hic Agathocleis sedes ornata tropaeis,
      hic mites Hieronis opes; hic sancta uetustas
      artificum manibus. non usquam clarior illo
      gloria picturae saeclo; non aera iuuabat
   <span>
    655
   </span>
   ~quem scire Ephyren; fuluo certauerit auro
      uestis spirantis referens subtemine uultus--
      quae radio caelat Babylon uel murice picto
      laeta Tyros, quaeque Attalicis uariata per artem
      aulaeis scribuntur acu aut Memphitide tela.
   <span>
    660
   </span>
   iam simul argento fulgentia pocula, mixta
      quis gemma quaesitus honos, simulacra deorum
      numen ab arte datum seruantia; munera Rubri
      praeterea ponti depexaque uellera ramis,
      femineus pudor.      His tectis opibusque potitus
   <span>
    665
   </span>
   Ausonius ductor, postquam sublimis ab alto
      aggere despexit trepidam clangoribus urbem,
      inque suo positum nutu, stent moenia regum
      an nullos oriens uideat lux crastina muros,
      ingemuit nimio iuris tantumque licere
   <span>
    670
   </span>
   horruit et propere reuocata militis ira
      iussit stare domos, indulgens templa uetustis
      incolere atque habitare deis. sic parcere uictis
      pro praeda fuit, et sese contenta nec ullo
      sanguine pollutis plausit Victoria pennis.
   <span>
    675
   </span>
   tu quoque ductoris lacrimas, memorande, tulisti,
      defensor patriae, meditantem in puluere formas
      nec turbatum animi tanta feriente ruina.
      ast relicum uulgus resoluta in gaudia mente
      certarunt uicti uictoribus. aemulus ipse
   <span>
    680
   </span>
   ingenii superum seruando condidit urbem.
      ergo extat saeclis stabitque insigne tropaeum
      et dabit antiquos ductorum noscere mores.
          Felices populi, si, quondam ut bella solebant,
      nunc quoque inexhaustas pax nostra relinqueret urbes!
   <span>
    685
   </span>
   at, ni cura uiri qui nunc dedit otia mundo
      effrenum arceret populandi cuncta furorem,
      nudassent auidae terrasque fretumque rapinae.
  </p>
 </body>
</div>