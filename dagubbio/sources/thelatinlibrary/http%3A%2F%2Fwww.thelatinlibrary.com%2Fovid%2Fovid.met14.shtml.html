<div>
 Ovid: Metamorphoses XIV
 <body>
  <p class="pagehead">
   P. OVIDI NASONIS METAMORPHOSEON LIBER QVARTVS DECIMVS
  </p>
  <p class="border">
  </p>
  <p>
   Iamque Giganteis iniectam faucibus Aetnen
      arvaque Cyclopum, quid rastra, quid usus aratri,
      nescia nec quicquam iunctis debentia bubus
      liquerat Euboicus tumidarum cultor aquarum,
      liquerat et Zanclen adversaque moenia Regi
   <font size="2">
    5
   </font>
   navifragumque fretum, gemino quod litore pressum
      Ausoniae Siculaeque tenet confinia terrae.
      inde manu magna Tyrrhena per aequora vectus
      herbiferos adiit colles atque atria Glaucus
      Sole satae Circes, variarum plena ferarum.
   <font size="2">
    10
   </font>
   quam simul adspexit, dicta acceptaque salute,
      'diva, dei miserere, precor! nam sola levare
      tu potes hunc,' dixit 'videar modo dignus, amorem.
      quanta sit herbarum, Titani, potentia, nulli
      quam mihi cognitius, qui sum mutatus ab illis.
   <font size="2">
    15
   </font>
   neve mei non nota tibi sit causa furoris:
      litore in Italico, Messenia moenia contra,
      Scylla mihi visa est. pudor est promissa precesque
      blanditiasque meas contemptaque verba referre;
      at tu, sive aliquid regni est in carmine, carmen
   <font size="2">
    20
   </font>
   ore move sacro, sive expugnacior herba est,
      utere temptatis operosae viribus herbae
      nec medeare mihi sanesque haec vulnera mando,
      fine nihil opus est: partem ferat illa caloris.'
      at Circe (neque enim flammis habet aptius ulla
   <font size="2">
    25
   </font>
   talibus ingenium, seu causa est huius in ipsa,
      seu Venus indicio facit hoc offensa paterno,)
      talia verba refert: 'melius sequerere volentem
      optantemque eadem parilique cupidine captam.
      dignus eras ultro (poteras certeque) rogari,
   <font size="2">
    30
   </font>
   et, si spem dederis, mihi crede, rogaberis ultro.
      neu dubites absitque tuae fiducia formae,
      en ego, cum dea sim, nitidi cum filia Solis,
      carmine cum tantum, tantum quoque gramine possim,
      ut tua sim, voveo. spernentem sperne, sequenti
   <font size="2">
    35
   </font>
   redde vices, unoque duas ulciscere facto.'
      talia temptanti 'prius' inquit 'in aequore frondes'
      Glaucus 'et in summis nascentur montibus algae,
      Sospite quam Scylla nostri mutentur amores.'
      indignata dea est et laedere quatenus ipsum
   <font size="2">
    40
   </font>
   non poterat (nec vellet amans), irascitur illi,
      quae sibi praelata est; venerisque offensa repulsa,
      protinus horrendis infamia pabula sucis
      conterit et tritis Hecateia carmina miscet
      caerulaque induitur velamina perque ferarum
   <font size="2">
    45
   </font>
   agmen adulantum media procedit ab aula
      oppositumque petens contra Zancleia saxa
      Region ingreditur ferventes aestibus undas,
      in quibus ut solida ponit vestigia terra
      summaque decurrit pedibus super aequora siccis.
   <font size="2">
    50
   </font>
   parvus erat gurges, curvos sinuatus in arcus,
      grata quies Scyllae: quo se referebat ab aestu
      et maris et caeli, medio cum plurimus orbe
      sol erat et minimas a vertice fecerat umbras.
      hunc dea praevitiat portentificisque venenis
   <font size="2">
    55
   </font>
   inquinat; hic pressos latices radice nocenti
      spargit et obscurum verborum ambage novorum
      ter noviens carmen magico demurmurat ore.
      Scylla venit mediaque tenus descenderat alvo,
      cum sua foedari latrantibus inguina monstris
   <font size="2">
    60
   </font>
   adspicit ac primo credens non corporis illas
      esse sui partes, refugitque abigitque timetque
      ora proterva canum, sed quos fugit, attrahit una
      et corpus quaerens femorum crurumque pedumque
      Cerbereos rictus pro partibus invenit illis:
   <font size="2">
    65
   </font>
   statque canum rabie subiectaque terga ferarum
      inguinibus truncis uteroque exstante coercet.
           Flevit amans Glaucus nimiumque hostiliter usae
      viribus herbarum fugit conubia Circes;
      Scylla loco mansit cumque est data copia, primum
   <font size="2">
    70
   </font>
   in Circes odium sociis spoliavit Ulixem;
      mox eadem Teucras fuerat mersura carinas,
      ni prius in scopulum, qui nunc quoque saxeus exstat,
      transformata foret: scopulum quoque navita vitat.
           Hunc ubi Troianae remis avidamque Charybdin
   <font size="2">
    75
   </font>
   evicere rates, cum iam prope litus adessent
      Ausonium, Libycas vento referuntur ad oras.
      excipit Aenean illic animoque domoque
      non bene discidium Phrygii latura mariti
      Sidonis; inque pyra sacri sub imagine facta
   <font size="2">
    80
   </font>
   incubuit ferro deceptaque decipit omnes.
      rursus harenosae fugiens nova moenia terrae
      ad sedemque Erycis fidumque relatus Acesten
      sacrificat tumulumque sui genitoris honorat.
      quasque rates Iris Iunonia paene cremarat,
   <font size="2">
    85
   </font>
   solvit et Hippotadae regnum terrasque calenti
      sulphure fumantis Acheloiadumque relinquit
      Sirenum scopulos, orbataque praeside pinus
      Inarimen Prochytenque legit sterilique locatas
      colle Pithecusas, habitantum nomine dictas.
   <font size="2">
    90
   </font>
   quippe deum genitor, fraudem et periuria quondam
      Cercopum exosus gentisque admissa dolosae,
      in deforme viros animal mutavit, ut idem
      dissimiles homini possent similesque videri,
      membraque contraxit naresque a fronte resimas
   <font size="2">
    95
   </font>
   contudit et rugis peraravit anilibus ora
      totaque velatos flaventi corpora villo
      misit in has sedes nec non prius abstulit usum
      verborum et natae dira in periuria linguae;
      posse queri tantum rauco stridore reliquit.
   <font size="2">
    100
   </font>
   Has ubi praeteriit et Parthenopeia dextra
      moenia deseruit, laeva de parte canori
      Aeolidae tumulum et, loca feta palustribus ulvis,
      litora Cumarum vivacisque antra Sibyllae
      intrat et, ut manes adeat per Averna paternos,
   <font size="2">
    105
   </font>
   orat. at illa diu vultum tellure moratum
      erexit tandemque deo furibunda recepto
      'magna petis,' dixit, 'vir factis maxime, cuius
      dextera per ferrum, pietas spectata per ignes.
      pone tamen, Troiane, metum: potiere petitis
   <font size="2">
    110
   </font>
   Elysiasque domos et regna novissima mundi
      me duce cognosces simulacraque cara parentis.
      invia virtuti nulla est via.' dixit et auro
      fulgentem ramum silva Iunonis Avernae
      monstravit iussitque suo divellere trunco.
   <font size="2">
    115
   </font>
   paruit Aeneas et formidabilis Orci
      vidit opes atavosque suos umbramque senilem
      magnanimi Anchisae; didicit quoque iura locorum,
      quaeque novis essent adeunda pericula bellis.
      inde ferens lassos averso tramite passus
   <font size="2">
    120
   </font>
   cum duce Cumaea mollit sermone laborem.
      dumque iter horrendum per opaca crepuscula carpit,
      'seu dea tu praesens, seu dis gratissima,' dixit,
      'numinis instar eris semper mihi, meque fatebor
      muneris esse tui, quae me loca mortis adire,
   <font size="2">
    125
   </font>
   quae loca me visae voluisti evadere mortis.
      pro quibus aerias meritis evectus ad auras
      templa tibi statuam, tribuam tibi turis honores.'
      respicit hunc vates et suspiratibus haustis
      'nec dea sum,' dixit 'nec sacri turis honore
   <font size="2">
    130
   </font>
   humanum dignare caput, neu nescius erres,
      lux aeterna mihi carituraque fine dabatur,
      si mea virginitas Phoebo patuisset amanti.
      dum tamen hanc sperat, dum praecorrumpere donis
      me cupit, "elige," ait "virgo Cumaea, quid optes:
   <font size="2">
    135
   </font>
   optatis potiere tuis." ego pulveris hausti
      ostendens cumulum, quot haberet corpora pulvis,
      tot mihi natales contingere vana rogavi;
      excidit, ut peterem iuvenes quoque protinus annos.
      hos tamen ille mihi dabat aeternamque iuventam,
   <font size="2">
    140
   </font>
   si Venerem paterer: contempto munere Phoebi
      innuba permaneo; sed iam felicior aetas
      terga dedit, tremuloque gradu venit aegra senectus,
      quae patienda diu est. nam iam mihi saecula septem
      acta, tamen superest, numeros ut pulveris aequem,
   <font size="2">
    145
   </font>
   ter centum messes, ter centum musta videre.
      tempus erit, cum de tanto me corpore parvam
      longa dies faciet, consumptaque membra senecta
      ad minimum redigentur onus: nec amata videbor
      nec placuisse deo, Phoebus quoque forsitan ipse
   <font size="2">
    150
   </font>
   vel non cognoscet, vel dilexisse negabit:
      usque adeo mutata ferar nullique videnda,
      voce tamen noscar; vocem mihi fata relinquent.'
           Talia convexum per iter memorante Sibylla
      sedibus Euboicam Stygiis emergit in urbem
   <font size="2">
    155
   </font>
   Troius Aeneas sacrisque ex more litatis
      litora adit nondum nutricis habentia nomen.
      hic quoque substiterat post taedia longa laborum
      Neritius Macareus, comes experientis Ulixis.
      desertum quondam mediis qui rupibus Aetnae
   <font size="2">
    160
   </font>
   noscit Achaemeniden inprovisoque repertum
      vivere miratus, 'qui te casusve deusve
      servat, Achaemenide? cur' inquit 'barbara Graium
      prora vehit? petitur vestra quae terra carina?'
      talia quaerenti, iam non hirsutus amictu,
   <font size="2">
    165
   </font>
   iam suus et spinis conserto tegmine nullis,
      fatur Achaemenides: 'iterum Polyphemon et illos
      adspiciam fluidos humano sanguine rictus,
      hac mihi si potior domus est Ithaceque carina,
      si minus Aenean veneror genitore, nec umquam
   <font size="2">
    170
   </font>
   esse satis potero, praestem licet omnia, gratus.
      quod loquor et spiro caelumque et sidera solis
      respicio, possimne ingratus et inmemor esse?
      ille dedit, quod non anima haec Cyclopis in ora
      venit, et ut iam nunc lumen vitale relinquam,
   <font size="2">
    175
   </font>
   aut tumulo aut certe non illa condar in alvo.
      quid mihi tunc animi (nisi si timor abstulit omnem
      sensum animumque) fuit, cum vos petere alta relictus
      aequora conspexi? volui inclamare, sed hosti
      prodere me timui: vestrae quoque clamor Ulixis
   <font size="2">
    180
   </font>
   paene rati nocuit. vidi, cum monte revulsum
      inmanem scopulum medias permisit in undas;
      vidi iterum veluti tormenti viribus acta
      vasta Giganteo iaculantem saxa lacerto
      et, ne deprimeret fluctus ventusve carinam,
   <font size="2">
    185
   </font>
   pertimui, iam me non esse oblitus in illa.
      ut vero fuga vos a certa morte reduxit,
      ille quidem totam gemebundus obambulat Aetnam
      praetemptatque manu silvas et luminis orbus
      rupibus incursat foedataque bracchia tabo
   <font size="2">
    190
   </font>
   in mare protendens gentem exsecratur Achivam
      atque ait: "o si quis referat mihi casus Ulixem,
      aut aliquem e sociis, in quem mea saeviat ira,
      viscera cuius edam, cuius viventia dextra
      membra mea laniem, cuius mihi sanguis inundet
   <font size="2">
    195
   </font>
   guttur, et elisi trepident sub dentibus artus:
      quam nullum aut leve sit damnum mihi lucis ademptae!"
      haec et plura ferox, me luridus occupat horror
      spectantem vultus etiamnum caede madentes
      crudelesque manus et inanem luminis orbem
   <font size="2">
    200
   </font>
   membraque et humano concretam sanguine barbam.
      mors erat ante oculos, minimum tamen illa malorum,
      et iam prensurum, iam nunc mea viscera rebar
      in sua mersurum, mentique haerebat imago
      temporis illius, quo vidi bina meorum
   <font size="2">
    205
   </font>
   ter quater adfligi sociorum corpora terrae,
      cum super ipse iacens hirsuti more leonis
      visceraque et carnes cumque albis ossa medullis
      semianimesque artus avidam condebat in alvum;
      me tremor invasit: stabam sine sanguine maestus,
   <font size="2">
    210
   </font>
   mandentemque videns eiectantemque cruentas
      ore dapes et frusta mero glomerata vomentem:
      talia fingebam misero mihi fata parari
      perque dies multos latitans omnemque tremiscens
      ad strepitum mortemque timens cupidusque moriri
   <font size="2">
    215
   </font>
   glande famem pellens et mixta frondibus herba
      solus inops exspes leto poenaeque relictus
      hanc procul adspexi longo post tempore navem
      oravique fugam gestu ad litusque cucurri,
      et movi: Graiumque ratis Troiana recepit!
   <font size="2">
    220
   </font>
   tu quoque pande tuos, comitum gratissime, casus
      et ducis et turbae, quae tecum est credita ponto.'
           Aeolon ille refert Tusco regnare profundo,
      Aeolon Hippotaden, cohibentem carcere ventos;
      quos bovis inclusos tergo, memorabile munus,
   <font size="2">
    225
   </font>
   Dulichium sumpsisse ducem flatuque secundo
      lucibus isse novem et terram aspexisse petitam;
      proxima post nonam cum sese aurora moveret,
      invidia socios praedaeque cupidine victos
      esse; ratos aurum, dempsisse ligamina ventis;
   <font size="2">
    230
   </font>
   cum quibus isse retro, per quas modo venerat undas,
      Aeoliique ratem portus repetisse tyranni.
      'inde Lami veterem Laestrygonis' inquit 'in urbem
      venimus: Antiphates terra regnabat in illa.
      missus ad hunc ego sum, numero comitante duorum,
   <font size="2">
    235
   </font>
   vixque fuga quaesita salus comitique mihique,
      tertius e nobis Laestrygonis inpia tinxit
      ora cruore suo. fugientibus instat et agmen
      concitat Antiphates; coeunt et saxa trabesque
      coniciunt merguntque viros merguntque carinas.
   <font size="2">
    240
   </font>
   una tamen, quae nos ipsumque vehebat Ulixem,
      effugit. amissa sociorum parte dolentes
      multaque conquesti terris adlabimur illis,
      quas procul hinc cernis (procul est, mihi crede, videnda
      insula visa mihi!) tuque o iustissime Troum,
   <font size="2">
    245
   </font>
   nate dea, (neque enim finito Marte vocandus
      hostis es, Aenea) moneo, fuge litora Circes!
      nos quoque Circaeo religata in litore pinu,
      Antiphatae memores inmansuetique Cyclopis,
      ire negabamus; sed tecta ignota subire
   <font size="2">
    250
   </font>
   sorte sumus lecti: sors me fidumque Politen
      Eurylochumque simul nimiique Elpenora vini
      bisque novem socios Circaea ad moenia misit.
      quae simul attigimus stetimusque in limine tecti,
      mille lupi mixtaeque lupis ursaeque leaeque
   <font size="2">
    255
   </font>
   occursu fecere metum, sed nulla timenda
      nullaque erat nostro factura in corpore vulnus;
      quin etiam blandas movere per aera caudas
      nostraque adulantes comitant vestigia, donec
      excipiunt famulae perque atria marmore tecta
   <font size="2">
    260
   </font>
   ad dominam ducunt: pulchro sedet illa recessu
      sollemni solio pallamque induta nitentem
      insuper aurato circumvelatur amictu.
      Nereides nymphaeque simul, quae vellera motis
      nulla trahunt digitis nec fila sequentia ducunt:
   <font size="2">
    265
   </font>
   gramina disponunt sparsosque sine ordine flores
      secernunt calathis variasque coloribus herbas;
      ipsa, quod hae faciunt, opus exigit, ipsa, quis usus
      quove sit in folio, quae sit concordia mixtis,
      novit et advertens pensas examinat herbas.
   <font size="2">
    270
   </font>
   haec ubi nos vidit, dicta acceptaque salute
      diffudit vultus et reddidit omina votis.
      nec mora, misceri tosti iubet hordea grani
      mellaque vimque meri cum lacte coagula passo,
      quique sub hac lateant furtim dulcedine, sucos
   <font size="2">
    275
   </font>
   adicit. accipimus sacra data pocula dextra.
      quae simul arenti sitientes hausimus ore,
      et tetigit summos virga dea dira capillos,
      (et pudet et referam) saetis horrescere coepi,
      nec iam posse loqui, pro verbis edere raucum
   <font size="2">
    280
   </font>
   murmur et in terram toto procumbere vultu,
      osque meum sensi pando occallescere rostro,
      colla tumere toris, et qua modo pocula parte
      sumpta mihi fuerant, illa vestigia feci
      cumque eadem passis (tantum medicamina possunt!)
   <font size="2">
    285
   </font>
   claudor hara, solumque suis caruisse figura
      vidimus Eurylochum: solus data pocula fugit;
      quae nisi vitasset, pecoris pars una manerem
      nunc quoque saetigeri, nec tantae cladis ab illo
      certior ad Circen ultor venisset Ulixes.
   <font size="2">
    290
   </font>
   pacifer huic dederat florem Cyllenius album:
      moly vocant superi, nigra radice tenetur;
      tutus eo monitisque simul caelestibus intrat
      ille domum Circes et ad insidiosa vocatus
      pocula conantem virga mulcere capillos
   <font size="2">
    295
   </font>
   reppulit et stricto pavidam deterruit ense.
      inde fides dextraeque datae thalamoque receptus
      coniugii dotem sociorum corpora poscit.
      spargimur ignotae sucis melioribus herbae
      percutimurque caput conversae verbere virgae,
   <font size="2">
    300
   </font>
   verbaque dicuntur dictis contraria verbis.
      quo magis illa canit, magis hoc tellure levati
      erigimur, saetaeque cadunt, bifidosque relinquit
      rima pedes, redeunt umeri et subiecta lacertis
      bracchia sunt: flentem flentes amplectimur ipsi
   <font size="2">
    305
   </font>
   haeremusque ducis collo nec verba locuti
      ulla priora sumus quam nos testantia gratos.
      annua nos illic tenuit mora, multaque praesens
      tempore tam longo vidi, multa auribus hausi,
      hoc quoque cum multis, quod clam mihi rettulit una
   <font size="2">
    310
   </font>
   quattuor e famulis ad talia sacra paratis.
      cum duce namque meo Circe dum sola moratur,
      illa mihi niveo factum de marmore signum
      ostendit iuvenale gerens in vertice picum,
      aede sacra positum multisque insigne coronis.
   <font size="2">
    315
   </font>
   quis foret et quare sacra coleretur in aede,
      cur hanc ferret avem, quaerenti et scire volenti
      "accipe" ait, "Macareu, dominaeque potentia quae sit
      hinc quoque disce meae; tu dictis adice mentem!
           '"Picus in Ausoniis, proles Saturnia, terris
   <font size="2">
    320
   </font>
   rex fuit, utilium bello studiosus equorum;
      forma viro, quam cernis, erat: licet ipse decorem
      adspicias fictaque probes ab imagine verum;
      par animus formae; nec adhuc spectasse per annos
      quinquennem poterat Graia quater Elide pugnam.
   <font size="2">
    325
   </font>
   ille suos dryadas Latiis in montibus ortas
      verterat in vultus, illum fontana petebant
      numina, naiades, quas Albula, quasque Numici,
      quas Anienis aquae cursuque brevissimus Almo
      Narve tulit praeceps et opacae Farfarus umbrae,
   <font size="2">
    330
   </font>
   quaeque colunt Scythicae stagnum nemorale Dianae
      finitimosque lacus; spretis tamen omnibus unam
      ille colit nymphen, quam quondam in colle Palati
      dicitur ancipiti peperisse Venilia Iano.
      haec ubi nubilibus primum maturuit annis,
   <font size="2">
    335
   </font>
   praeposito cunctis Laurenti tradita Pico est,
      rara quidem facie, sed rarior arte canendi,
      unde Canens dicta est: silvas et saxa movere
      et mulcere feras et flumina longa morari
      ore suo volucresque vagas retinere solebat.
   <font size="2">
    340
   </font>
   quae dum feminea modulatur carmina voce,
      exierat tecto Laurentes Picus in agros
      indigenas fixurus apros tergumque premebat
      acris equi laevaque hastilia bina ferebat
      poeniceam fulvo chlamydem contractus ab auro.
   <font size="2">
    345
   </font>
   venerat in silvas et filia Solis easdem,
      utque novas legeret fecundis collibus herbas,
      nomine dicta suo Circaea reliquerat arva.
      quae simul ac iuvenem virgultis abdita vidit,
      obstipuit: cecidere manu, quas legerat, herbae,
   <font size="2">
    350
   </font>
   flammaque per totas visa est errare medullas.
      ut primum valido mentem conlegit ab aestu,
      quid cuperet, fassura fuit: ne posset adire,
      cursus equi fecit circumfususque satelles.
      'non' ait 'effugies, vento rapiare licebit,
   <font size="2">
    355
   </font>
   si modo me novi, si non evanuit omnis
      herbarum virtus, nec me mea carmina fallunt.'
      dixit et effigiem nullo cum corpore falsi
      fingit apri praeterque oculos transcurrere regis
      iussit et in densum trabibus nemus ire videri,
   <font size="2">
    360
   </font>
   plurima qua silva est et equo loca pervia non sunt.
      haut mora, continuo praedae petit inscius umbram
      Picus equique celer spumantia terga relinquit
      spemque sequens vanam silva pedes errat in alta.
      concipit illa preces et verba venefica dicit
   <font size="2">
    365
   </font>
   ignotosque deos ignoto carmine adorat,
      quo solet et niveae vultum confundere Lunae
      et patrio capiti bibulas subtexere nubes.
      tum quoque cantato densetur carmine caelum
      et nebulas exhalat humus, caecisque vagantur
   <font size="2">
    370
   </font>
   limitibus comites, et abest custodia regis.
      nacta locum tempusque 'per o, tua lumina,' dixit
      'quae mea ceperunt, perque hanc, pulcherrime, formam,
      quae facit, ut supplex tibi sim dea, consule nostris
      ignibus et socerum, qui pervidet omnia, Solem
   <font size="2">
    375
   </font>
   accipe nec durus Titanida despice Circen.'
      dixerat; ille ferox ipsamque precesque repellit
      et 'quaecumque es,' ait 'non sum tuus; altera captum
      me tenet et teneat per longum, conprecor, aevum,
      nec Venere externa socialia foedera laedam,
   <font size="2">
    380
   </font>
   dum mihi Ianigenam servabunt fata Canentem.'
      saepe retemptatis precibus Titania frustra
      'non inpune feres, neque' ait 'reddere Canenti,
      laesaque quid faciat, quid amans, quid femina, disces
      rebus; at est et amans et laesa et femina Circe!'
   <font size="2">
    385
   </font>
   tum bis ad occasus, bis se convertit ad ortus,
      ter iuvenem baculo tetigit, tria carmina dixit.
      ille fugit, sed se solito velocius ipse
      currere miratur: pennas in corpore vidit,
      seque novam subito Latiis accedere silvis
   <font size="2">
    390
   </font>
   indignatus avem duro fera robora rostro
      figit et iratus longis dat vulnera ramis;
      purpureum chlamydis pennae traxere colorem;
      fibula quod fuerat vestemque momorderat aurum,
      pluma fit, et fulvo cervix praecingitur auro,
   <font size="2">
    395
   </font>
   nec quicquam antiquum Pico nisi nomina restat.
           '"Interea comites, clamato saepe per agros
      nequiquam Pico nullaque in parte reperto,
      inveniunt Circen (nam iam tenuaverat auras
      passaque erat nebulas ventis ac sole recludi)
   <font size="2">
    400
   </font>
   criminibusque premunt veris regemque reposcunt
      vimque ferunt saevisque parant incessere telis:
      illa nocens spargit virus sucosque veneni
      et Noctem Noctisque deos Ereboque Chaoque
      convocat et longis Hecaten ululatibus orat.
   <font size="2">
    405
   </font>
   exsiluere loco (dictu mirabile) silvae,
      ingemuitque solum, vincinaque palluit arbor,
      sparsaque sanguineis maduerunt pabula guttis,
      et lapides visi mugitus edere raucos
      et latrare canes et humus serpentibus atris
   <font size="2">
    410
   </font>
   squalere et tenues animae volitare silentum:
      attonitum monstris vulgus pavet; illa paventis
      ora venenata tetigit mirantia virga,
      cuius ab attactu variarum monstra ferarum
      in iuvenes veniunt: nulli sua mansit imago.
   <font size="2">
    415
   </font>
   '"Sparserat occiduus Tartessia litora Phoebus,
      et frustra coniunx oculis animoque Canentis
      exspectatus erat: famuli populusque per omnes
      discurrunt silvas atque obvia lumina portant;
      nec satis est nymphae flere et lacerare capillos
   <font size="2">
    420
   </font>
   et dare plangorem (facit haec tamen omnia) seque
      proripit ac Latios errat vesana per agros.
      sex illam noctes, totidem redeuntia solis
      lumina viderunt inopem somnique cibique
      per iuga, per valles, qua fors ducebat, euntem;
   <font size="2">
    425
   </font>
   ultimus adspexit Thybris luctuque viaque
      fessam et iam longa ponentem corpora ripa.
      illic cum lacrimis ipso modulata dolore
      verba sono tenui maerens fundebat, ut olim
      carmina iam moriens canit exequialia cycnus;
   <font size="2">
    430
   </font>
   luctibus extremum tenues liquefacta medullas
      tabuit inque leves paulatim evanuit auras,
      fama tamen signata loco est, quem rite Canentem
      nomine de nymphae veteres dixere Camenae."
           'Talia multa mihi longum narrata per annum
   <font size="2">
    435
   </font>
   visaque sunt. resides et desuetudine tardi
      rursus inire fretum, rursus dare vela iubemur,
      ancipitesque vias et iter Titania vastum
      dixerat et saevi restare pericula ponti:
      pertimui, fateor, nactusque hoc litus adhaesi.'
   <font size="2">
    440
   </font>
   Finierat Macareus, urnaque Aeneia nutrix
      condita marmorea tumulo breve carmen habebat
      hic : me : caietam : notae : pietatis : alumnus
      ereptam : argolico : quo : debuit : igne : cremavit
      solvitur herboso religatus ab aggere funis,
   <font size="2">
    445
   </font>
   et procul insidias infamataeque relinquunt
      tecta deae lucosque petunt, ubi nubilus umbra
      in mare cum flava prorumpit Thybris harena;
      Faunigenaeque domo potitur nataque Latini,
      non sine Marte tamen. bellum cum gente feroci
   <font size="2">
    450
   </font>
   suscipitur, pactaque furit pro coniuge Turnus.
      concurrit Latio Tyrrhenia tota, diuque
      ardua sollicitis victoria quaeritur armis.
      auget uterque suas externo robore vires,
      et multi Rutulos, multi Troiana tuentur
   <font size="2">
    455
   </font>
   castra, neque Aeneas Euandri ad moenia frustra,
      at Venulus frustra profugi Diomedis ad urbem
      venerat: ille quidem sub Iapyge maxima Dauno
      moenia condiderat dotaliaque arva tenebat;
      sed Venulus Turni postquam mandata peregit
   <font size="2">
    460
   </font>
   auxiliumque petit, vires Aetolius heros
      excusat: nec se aut soceri committere pugnae
      velle sui populos, aut quos e gente suorum
      armet habere ullos, 'neve haec commenta putetis,
      admonitu quamquam luctus renoventur amari,
   <font size="2">
    465
   </font>
   perpetiar memorare tamen. postquam alta cremata est
      Ilios, et Danaas paverunt Pergama flammas,
      Naryciusque heros, a virgine virgine rapta,
      quam meruit poenam solus, digessit in omnes,
      spargimur et ventis inimica per aequora rapti
   <font size="2">
    470
   </font>
   fulmina, noctem, imbres, iram caelique marisque
      perpetimur Danai cumulumque Capherea cladis,
      neve morer referens tristes ex ordine casus,
      Graecia tum potuit Priamo quoque flenda videri.
      me tamen armiferae servatum cura Minervae
   <font size="2">
    475
   </font>
   fluctibus eripuit, patriis sed rursus ab agris
      pellor, et antiquo memores de vulnere poenas
      exigit alma Venus, tantosque per alta labores
      aequora sustinui, tantos terrestribus armis,
      ut mihi felices sint illi saepe vocati,
   <font size="2">
    480
   </font>
   quos communis hiems inportunusque Caphereus
      mersit aquis, vellemque horum pars una fuissem.
           'Ultima iam passi comites belloque fretoque
      deficiunt finemque rogant erroris, at Acmon
      fervidus ingenio, tum vero et cladibus asper,
   <font size="2">
    485
   </font>
   "quid superest, quod iam patientia vestra recuset
      ferre, viri?" dixit "quid habet Cytherea, quod ultra,
      velle puta, faciat? nam dum peiora timentur,
      est in vota locus: sors autem ubi pessima rerum,
      sub pedibus timor est securaque summa malorum.
   <font size="2">
    490
   </font>
   audiat ipsa licet, licet, ut facit, oderit omnes
      sub Diomede viros, odium tamen illius omnes
      spernimus: haud magno stat magna potentia nobis."
      talibus inritans Venerem Pleuronius Acmon
      instimulat verbis veteremque resuscitat iram.
   <font size="2">
    495
   </font>
   dicta placent paucis, numeri maioris amici
      Acmona conripimus; cui respondere volenti
      vox pariter vocisque via est tenuata, comaeque
      in plumas abeunt, plumis nova colla teguntur
      pectoraque et tergum, maiores bracchia pennas
   <font size="2">
    500
   </font>
   accipiunt, cubitique leves sinuantur in alas;
      magna pedis digitos pars occupat, oraque cornu
      indurata rigent finemque in acumine ponunt.
      hunc Lycus, hunc Idas et cum Rhexenore Nycteus,
      hunc miratur Abas, et dum mirantur, eandem
   <font size="2">
    505
   </font>
   accipiunt faciem, numerusque ex agmine maior
      subvolat et remos plausis circumvolat alis:
      si volucrum quae sit subitarum forma requiris,
      ut non cycnorum, sic albis proxima cygnis.
      vix equidem has sedes et Iapygis arida Dauni
   <font size="2">
    510
   </font>
   arva gener teneo minima cum parte meorum.'
           Hactenus Oenides, Venulus Calydonia regna
      Peucetiosque sinus Messapiaque arva relinquit.
      in quibus antra videt, quae, multa nubila silva
      et levibus cannis latitantia semicaper Pan
   <font size="2">
    515
   </font>
   nunc tenet, at quodam tenuerunt tempore nymphae.
      Apulus has illa pastor regione fugatas
      terruit et primo subita formidine movit,
      mox, ubi mens rediit et contempsere sequentem,
      ad numerum motis pedibus duxere choreas;
   <font size="2">
    520
   </font>
   inprobat has pastor saltuque imitatus agresti
      addidit obscenis convicia rustica dictis,
      nec prius os tacuit, quam guttura condidit arbor:
      arbor enim est, sucoque licet cognoscere mores.
      quippe notam linguae bacis oleaster amaris
   <font size="2">
    525
   </font>
   exhibet: asperitas verborum cessit in illa.
           Hinc ubi legati rediere, negata ferentes
      arma Aetola sibi, Rutuli sine viribus illis
      bella instructa gerunt, multumque ab utraque cruoris
      parte datur; fert ecce avidas in pinea Turnus
   <font size="2">
    530
   </font>
   texta faces, ignesque timent, quibus unda pepercit.
      iamque picem et ceras alimentaque cetera flammae
      Mulciber urebat perque altum ad carbasa malum
      ibat, et incurvae fumabant transtra carinae,
      cum memor has pinus Idaeo vertice caesas
   <font size="2">
    535
   </font>
   sancta deum genetrix tinnitibus aera pulsi
      aeris et inflati conplevit murmure buxi
      perque leves domitis invecta leonibus auras
      'inrita sacrilega iactas incendia dextra,
      Turne!' ait. 'eripiam: nec me patiente cremabit
   <font size="2">
    540
   </font>
   ignis edax nemorum partes et membra meorum.'
      intonuit dicente dea, tonitrumque secuti
      cum saliente graves ceciderunt grandine nimbi,
      aeraque et tumidum subitis concursibus aequor
      Astraei turbant et eunt in proelia fratres.
   <font size="2">
    545
   </font>
   e quibus alma parens unius viribus usa
      stuppea praerupit Phrygiae retinacula classis,
      fertque rates pronas medioque sub aequore mergit;
      robore mollito lignoque in corpora verso
      in capitum faciem puppes mutantur aduncae,
   <font size="2">
    550
   </font>
   in digitos abeunt et crura natantia remi,
      quodque prius fuerat, latus est, mediisque carina
      subdita navigiis spinae mutatur in usum,
      lina comae molles, antemnae bracchia fiunt,
      caerulus, ut fuerat, color est; quasque ante timebant,
   <font size="2">
    555
   </font>
   illas virgineis exercent lusibus undas
      Naides aequoreae durisque in montibus ortae
      molle fretum celebrant nec eas sua tangit origo;
      non tamen oblitae, quam multa pericula saepe
      pertulerint pelago, iactatis saepe carinis
   <font size="2">
    560
   </font>
   subposuere manus, nisi siqua vehebat Achivos:
      cladis adhuc Phrygiae memores odere Pelasgos
      Neritiaeque ratis viderunt fragmina laetis
      vultibus et laetis videre rigescere puppim
      vultibus Alcinoi saxumque increscere ligno.
   <font size="2">
    565
   </font>
   Spes erat, in nymphas animata classe marinas
      posse metu monstri Rutulum desistere bello:
      perstat, habetque deos pars utraque, quodque deorum est
      instar, habent animos; nec iam dotalia regna,
      nec sceptrum soceri, nec te, Lavinia virgo,
   <font size="2">
    570
   </font>
   sed vicisse petunt deponendique pudore
      bella gerunt, tandemque Venus victricia nati
      arma videt, Turnusque cadit: cadit Ardea, Turno
      sospite dicta potens; quam postquam barbarus ignis
      abstulit et tepida latuerunt tecta favilla,
   <font size="2">
    575
   </font>
   congerie e media tum primum cognita praepes
      subvolat et cineres plausis everberat alis.
      et sonus et macies et pallor et omnia, captam
      quae deceant urbem, nomen quoque mansit in illa
      urbis, et ipsa suis deplangitur Ardea pennis.
   <font size="2">
    580
   </font>
   Iamque deos omnes ipsamque Aeneia virtus
      Iunonem veteres finire coegerat iras,
      cum, bene fundatis opibus crescentis Iuli,
      tempestivus erat caelo Cythereius heros.
      ambieratque Venus superos colloque parentis
   <font size="2">
    585
   </font>
   circumfusa sui 'numquam mihi' dixerat 'ullo
      tempore dure pater, nunc sis mitissimus, opto,
      Aeneaeque meo, qui te de sanguine nostro
      fecit avum, quamvis parvum des, optime, numen,
      dummodo des aliquod! satis est inamabile regnum
   <font size="2">
    590
   </font>
   adspexisse semel, Stygios semel isse per amnes.'
      adsensere dei, nec coniunx regia vultus
      inmotos tenuit placatoque adnuit ore;
      tum pater 'estis' ait 'caelesti munere digni,
      quaeque petis pro quoque petis: cape, nata, quod optas!'
   <font size="2">
    595
   </font>
   fatus erat: gaudet gratesque agit illa parenti
      perque leves auras iunctis invecta columbis
      litus adit Laurens, ubi tectus harundine serpit
      in freta flumineis vicina Numicius undis.
      hunc iubet Aeneae, quaecumque obnoxia morti,
   <font size="2">
    600
   </font>
   abluere et tacito deferre sub aequora cursu;
      corniger exsequitur Veneris mandata suisque,
      quicquid in Aenea fuerat mortale, repurgat
      et respersit aquis; pars optima restitit illi.
      lustratum genetrix divino corpus odore
   <font size="2">
    605
   </font>
   unxit et ambrosia cum dulci nectare mixta
      contigit os fecitque deum, quem turba Quirini
      nuncupat Indigetem temploque arisque recepit.
           Inde sub Ascanii dicione binominis Alba
      resque Latina fuit. succedit Silvius illi.
   <font size="2">
    610
   </font>
   quo satus antiquo tenuit repetita Latinus
      nomina cum sceptro, clarus subit Alba Latinum.
      Epytus ex illo est; post hunc Capetusque Capysque,
      sed Capys ante fuit; regnum Tiberinus ab illis
      cepit et in Tusci demersus fluminis undis
   <font size="2">
    615
   </font>
   nomina fecit aquae; de quo Remulusque feroxque
      Acrota sunt geniti. Remulus maturior annis
      fulmineo periit, imitator fulminis, ictu.
      fratre suo sceptrum moderatior Acrota forti
      tradit Aventino, qui, quo regnarat, eodem
   <font size="2">
    620
   </font>
   monte iacet positus tribuitque vocabula monti;
      iamque Palatinae summam Proca gentis habebat.
           Rege sub hoc Pomona fuit, qua nulla Latinas
      inter hamadryadas coluit sollertius hortos
      nec fuit arborei studiosior altera fetus;
   <font size="2">
    625
   </font>
   unde tenet nomen: non silvas illa nec amnes,
      rus amat et ramos felicia poma ferentes;
      nec iaculo gravis est, sed adunca dextera falce,
      qua modo luxuriem premit et spatiantia passim
      bracchia conpescit, fisso modo cortice virgam
   <font size="2">
    630
   </font>
   inserit et sucos alieno praestat alumno;
      nec sentire sitim patitur bibulaeque recurvas
      radicis fibras labentibus inrigat undis.
      hic amor, hoc studium, Veneris quoque nulla cupido est;
      vim tamen agrestum metuens pomaria claudit
   <font size="2">
    635
   </font>
   intus et accessus prohibet refugitque viriles.
      quid non et Satyri, saltatibus apta iuventus,
      fecere et pinu praecincti cornua Panes
      Silvanusque, suis semper iuvenilior annis,
      quique deus fures vel falce vel inguine terret,
   <font size="2">
    640
   </font>
   ut poterentur ea? sed enim superabat amando
      hos quoque Vertumnus neque erat felicior illis.
      o quotiens habitu duri messoris aristas
      corbe tulit verique fuit messoris imago!
      tempora saepe gerens faeno religata recenti
   <font size="2">
    645
   </font>
   desectum poterat gramen versasse videri;
      saepe manu stimulos rigida portabat, ut illum
      iurares fessos modo disiunxisse iuvencos.
      falce data frondator erat vitisque putator;
      induerat scalas: lecturum poma putares;
   <font size="2">
    650
   </font>
   miles erat gladio, piscator harundine sumpta;
      denique per multas aditum sibi saepe figuras
      repperit, ut caperet spectatae gaudia formae.
      ille etiam picta redimitus tempora mitra,
      innitens baculo, positis per tempora canis,
   <font size="2">
    655
   </font>
   adsimulavit anum: cultosque intravit in hortos
      pomaque mirata est 'tanto' que 'potentior!' inquit
      paucaque laudatae dedit oscula, qualia numquam
      vera dedisset anus, glaebaque incurva resedit
      suspiciens pandos autumni pondere ramos.
   <font size="2">
    660
   </font>
   ulmus erat contra speciosa nitentibus uvis:
      quam socia postquam pariter cum vite probavit,
      'at si staret' ait 'caelebs sine palmite truncus,
      nil praeter frondes, quare peteretur, haberet;
      haec quoque, quae iuncta est, vitis requiescit in ulmo:
   <font size="2">
    665
   </font>
   si non nupta foret, terrae acclinata iaceret;
      tu tamen exemplo non tangeris arboris huius
      concubitusque fugis nec te coniungere curas.
      atque utinam velles! Helene non pluribus esset
      sollicitata procis nec quae Lapitheia movit
   <font size="2">
    670
   </font>
   proelia nec coniunx nimium tardantis Ulixis.
      nunc quoque, cum fugias averserisque petentes,
      mille viri cupiunt et semideique deique
      et quaecumque tenent Albanos numina montes.
      sed tu si sapies, si te bene iungere anumque
   <font size="2">
    675
   </font>
   hanc audire voles, quae te plus omnibus illis,
      plus, quam credis, amo: vulgares reice taedas
      Vertumnumque tori socium tibi selige! pro quo
      me quoque pignus habe: neque enim sibi notior ille est,
      quam mihi; nec passim toto vagus errat in orbe,
   <font size="2">
    680
   </font>
   haec loca sola colit; nec, uti pars magna procorum,
      quam modo vidit, amat: tu primus et ultimus illi
      ardor eris, solique suos tibi devovet annos.
      adde, quod est iuvenis, quod naturale decoris
      munus habet formasque apte fingetur in omnes,
   <font size="2">
    685
   </font>
   et quod erit iussus, iubeas licet omnia, fiet.
      quid, quod amatis idem, quod, quae tibi poma coluntur,
      primus habet laetaque tenet tua munera dextra!
      sed neque iam fetus desiderat arbore demptos
      nec, quas hortus alit, cum sucis mitibus herbas
   <font size="2">
    690
   </font>
   nec quicquam nisi te: miserere ardentis et ipsum,
      qui petit, ore meo praesentem crede precari.
      ultoresque deos et pectora dura perosam
      Idalien memoremque time Rhamnusidis iram!
      quoque magis timeas, (etenim mihi multa vetustas
   <font size="2">
    695
   </font>
   scire dedit) referam tota notissima Cypro
      facta, quibus flecti facile et mitescere possis.
           'Viderat a veteris generosam sanguine Teucri
      Iphis Anaxareten, humili de stirpe creatus,
      viderat et totis perceperat ossibus aestum
   <font size="2">
    700
   </font>
   luctatusque diu, postquam ratione furorem
      vincere non potuit, supplex ad limina venit
      et modo nutrici miserum confessus amorem,
      ne sibi dura foret, per spes oravit alumnae,
      et modo de multis blanditus cuique ministris
   <font size="2">
    705
   </font>
   sollicita petiit propensum voce favorem;
      saepe ferenda dedit blandis sua verba tabellis,
      interdum madidas lacrimarum rore coronas
      postibus intendit posuitque in limine duro
      molle latus tristisque serae convicia fecit.
   <font size="2">
    710
   </font>
   saevior illa freto surgente cadentibus Haedis,
      durior et ferro, quod Noricus excoquit ignis,
      et saxo, quod adhuc vivum radice tenetur,
      spernit et inridet, factisque inmitibus addit
      verba superba ferox et spe quoque fraudat amantem.
   <font size="2">
    715
   </font>
   non tulit impatiens longi tormenta doloris
      Iphis et ante fores haec verba novissima dixit:
      "vincis, Anaxarete, neque erunt tibi taedia tandem
      ulla ferenda mei: laetos molire triumphos
      et Paeana voca nitidaque incingere lauru!
   <font size="2">
    720
   </font>
   vincis enim, moriorque libens: age, ferrea, gaude!
      certe aliquid laudare mei cogeris amoris,
      quo tibi sim gratus, meritumque fatebere nostrum.
      non tamen ante tui curam excessisse memento
      quam vitam geminaque simul mihi luce carendum.
   <font size="2">
    725
   </font>
   nec tibi fama mei ventura est nuntia leti:
      ipse ego, ne dubites, adero praesensque videbor,
      corpore ut exanimi crudelia lumina pascas.
      si tamen, o superi, mortalia facta videtis,
      este mei memores (nihil ultra lingua precari
   <font size="2">
    730
   </font>
   sustinet) et longo facite ut narremur in aevo,
      et, quae dempsistis vitae, date tempora famae!"
      dixit, et ad postes ornatos saepe coronis
      umentes oculos et pallida bracchia tollens,
      cum foribus laquei religaret vincula summis,
   <font size="2">
    735
   </font>
   "haec tibi serta placent, crudelis et inpia!" dixit
      inseruitque caput, sed tum quoque versus ad illam,
      atque onus infelix elisa fauce pependit.
      icta pedum motu trepidantum aperire iubentem
      visa dedisse sonum est adapertaque ianua factum
   <font size="2">
    740
   </font>
   prodidit, exclamant famuli frustraque levatum
      (nam pater occiderat) referunt ad limina matris;
      accipit illa sinu conplexaque frigida nati
      membra sui postquam miserorum verba parentum
      edidit et matrum miserarum facta peregit,
   <font size="2">
    745
   </font>
   funera ducebat mediam lacrimosa per urbem
      luridaque arsuro portabat membra feretro.
      forte viae vicina domus, qua flebilis ibat
      pompa, fuit, duraeque sonus plangoris ad aures
      venit Anaxaretes, quam iam deus ultor agebat.
   <font size="2">
    750
   </font>
   mota tamen "videamus" ait "miserabile funus"
      et patulis iniit tectum sublime fenestris
      vixque bene inpositum lecto prospexerat Iphin:
      deriguere oculi, calidusque e corpore sanguis
      inducto pallore fugit, conataque retro
   <font size="2">
    755
   </font>
   ferre pedes haesit, conata avertere vultus
      hoc quoque non potuit, paulatimque occupat artus,
      quod fuit in duro iam pridem pectore, saxum.
      neve ea ficta putes, dominae sub imagine signum
      servat adhuc Salamis, Veneris quoque nomine templum
   <font size="2">
    760
   </font>
   Prospicientis habet.quorum memor, o mea, lentos
      pone, precor, fastus et amanti iungere, nymphe:
      sic tibi nec vernum nascentia frigus adurat
      poma, nec excutiant rapidi florentia venti!'
           Haec ubi nequiquam formae deus aptus anili
   <font size="2">
    765
   </font>
   edidit, in iuvenem rediit et anilia demit
      instrumenta sibi talisque apparuit illi,
      qualis ubi oppositas nitidissima solis imago
      evicit nubes nullaque obstante reluxit,
      vimque parat: sed vi non est opus, inque figura
   <font size="2">
    770
   </font>
   capta dei nympha est et mutua vulnera sensit.
           Proximus Ausonias iniusti miles Amuli
      rexit opes, Numitorque senex amissa nepotis
      munere regna capit, festisque Palilibus urbis
      moenia conduntur; Tatiusque patresque Sabini
   <font size="2">
    775
   </font>
   bella gerunt, arcisque via Tarpeia reclusa
      dignam animam poena congestis exuit armis;
      inde sati Curibus tacitorum more luporum
      ore premunt voces et corpora victa sopore
      invadunt portasque petunt, quas obice firmo
   <font size="2">
    780
   </font>
   clauserat Iliades: unam tamen ipse reclusit
      nec strepitum verso Saturnia cardine fecit;
      sola Venus portae cecidisse repagula sensit
      et clausura fuit, nisi quod rescindere numquam
      dis licet acta deum. Iano loca iuncta tenebant
   <font size="2">
    785
   </font>
   naides Ausoniae gelido rorantia fonte:
      has rogat auxilium, nec nymphae iusta petentem
      sustinuere deam venasque et flumina fontis
      elicuere sui; nondum tamen invia Iani
      ora patentis erant, neque iter praecluserat unda:
   <font size="2">
    790
   </font>
   lurida subponunt fecundo sulphura fonti
      incenduntque cavas fumante bitumine venas.
      viribus his aliisque vapor penetravit ad ima
      fontis, et Alpino modo quae certare rigori
      audebatis aquae, non ceditis ignibus ipsis!
   <font size="2">
    795
   </font>
   flammifera gemini fumant aspergine postes,
      portaque nequiquam rigidis promissa Sabinis
      fonte fuit praestructa novo, dum Martius arma
      indueret miles; quae postquam Romulus ultro
      obtulit, et strata est tellus Romana Sabinis
   <font size="2">
    800
   </font>
   corporibus strata estque suis, generique cruorem
      sanguine cum soceri permiscuit inpius ensis.
      pace tamen sisti bellum nec in ultima ferro
      decertare placet Tatiumque accedere regno.
           Occiderat Tatius, populisque aequata duobus,
   <font size="2">
    805
   </font>
   Romule, iura dabas: posita cum casside Mavors
      talibus adfatur divumque hominumque parentem:
      'tempus adest, genitor, quoniam fundamine magno
      res Romana valet nec praeside pendet ab uno,
      praemia, (sunt promissa mihi dignoque nepoti)
   <font size="2">
    810
   </font>
   solvere et ablatum terris inponere caelo.
      tu mihi concilio quondam praesente deorum
      (nam memoro memorique animo pia verba notavi)
      "unus erit, quem tu tolles in caerula caeli"
      dixisti: rata sit verborum summa tuorum!'
   <font size="2">
    815
   </font>
   adnuit omnipotens et nubibus aera caecis
      occuluit tonitruque et fulgure terruit orbem.
      quae sibi promissae sensit rata signa rapinae,
      innixusque hastae pressos temone cruento
      inpavidus conscendit equos Gradivus et ictu
   <font size="2">
    820
   </font>
   verberis increpuit pronusque per aera lapsus
      constitit in summo nemorosi colle Palati
      reddentemque suo iam regia iura Quiriti
      abstulit Iliaden: corpus mortale per auras
      dilapsum tenues, ceu lata plumbea funda
   <font size="2">
    825
   </font>
   missa solet medio glans intabescere caelo;
      pulchra subit facies et pulvinaribus altis
      dignior, est qualis trabeati forma Quirini.
           Flebat ut amissum coniunx, cum regia Iuno
      Irin ad Hersilien descendere limite curvo
   <font size="2">
    830
   </font>
   imperat et vacuae sua sic mandata referre:
      'o et de Latia, o et de gente Sabina
      praecipuum, matrona, decus, dignissima tanti
      ante fuisse viri coniunx, nunc esse Quirini,
      siste tuos fletus, et, si tibi cura videndi
   <font size="2">
    835
   </font>
   coniugis est, duce me lucum pete, colle Quirini
      qui viret et templum Romani regis obumbrat';
      paret et in terram pictos delapsa per arcus,
      Hersilien iussis conpellat vocibus Iris;
      illa verecundo vix tollens lumina vultu
   <font size="2">
    840
   </font>
   'o dea (namque mihi nec, quae sis, dicere promptum est,
      et liquet esse deam) duc, o duc' inquit 'et offer
      coniugis ora mihi, quae si modo posse videre
      fata semel dederint, caelum accepisse fatebor!'
      nec mora, Romuleos cum virgine Thaumantea
   <font size="2">
    845
   </font>
   ingreditur colles: ibi sidus ab aethere lapsum
      decidit in terras; a cuius lumine flagrans
      Hersilie crinis cum sidere cessit in auras:
      hanc manibus notis Romanae conditor urbis
      excipit et priscum pariter cum corpore nomen
   <font size="2">
    850
   </font>
   mutat Horamque vocat, quae nunc dea iuncta Quirino est.
  </p>
 </body>
</div>