<div>
 Campion: Miscellaneous Poetry
 <body>
  <p class="pagehead">
   Campion: Miscellaneous Poetry
  </p>
  <p class="smallborder">
  </p>
  <p>
   I.
  </p>
  <p>
   AD INVICTISSIMUM, SERENISSIMUMQUE IACOBUM
      MAGNAE BRITANNIAE REGEM
  </p>
  <p>
   Angliae, et unanimus Scotiae pater, anne maritus
      sis dubito, an neuter, (rex) vel uterque simul.
      uxores pariter binas sibi iungat ut unus,
      credimus hoc, ipso te prohibente, nephas.
      atque, maritali natas violare parentem
   <b>
    <font size="2">
     5
    </font>
   </b>
   complexu, quis non cogitat esse scelus?
      at tibi divinis successibus utraque nubit;
      una tamen coniux, coniugis unus amor.
      connubium o mirum, binas qui ducere, et unam
      possis! tu solus sic, Iacobe, potes:
   <b>
    <font size="2">
     10
    </font>
   </b>
   divisas leviter terras componis un unam
      atque unam aeternum nomine, reque facis:
      natisque, et nuptis, pater et vir factus utrisque es;
      unitis coniux vere, et amore parens.
  </p>
  <p>
   II.
  </p>
  <p>
   EPIGRAMMA
  </p>
  <p>
   Haeredem (ut spes est) pariet nova nupta Scotí Anglum;
      quem gignet posthac ille, Britannus erit:
      sic nova posteritas, ex regnis orta duobus,
      utrinque egregios nobilitabit avos.
  </p>
  <p>
   III.
  </p>
  <p>
   EPIGRAMMA
  </p>
  <p>
   "Quid tu te numeris immisces? anne medentem
      metra cathedratum ludicra scripta decent?"
      musicus et medicus, celebris quoque, Phoebe, poeta es,
      et lepor aegrotos, arte rogante, iuvat.
      crede mihi, doctum qui carmen non sapit, idem
   <b>
    <font size="2">
     5
    </font>
   </b>
   non habet ingenuum, nec genium medici.
  </p>
  <p>
   IV.
  </p>
  <p>
   CARMEN SIBYLLAE
  </p>
  <p>
   Debetur alto iure principium Iovi,
      votis det ipse vim meis, dictis fidem.
      utrinque decoris splendet egregium iubar;
      medio triumphus mole stat dignus sua,
      coelumque summo capite dilectum petit.
   <b>
    <font size="2">
     5
    </font>
   </b>
   quam pulchra pulchro sponsa respondet viro!
      quam plena numinis! patgrem vultu exprimit,
      parens futura masculae prolis, parens
      regum, imperatorum: additur Germaniae
      robur Britannicum: ecquid esse par potest?
   <b>
    <font size="2">
     10
    </font>
   </b>
   utramque iunget una mens gentem, fides, 
      deique cultus unus, et simplex amor.
      idem erit utrique hostis, sodalis idem, idem
      votum periclitantium, atque eadem manus.
      favebit illis Pax, favebit bellica
      Fortuna, semper aderit adiutor Deus.
   <b>
    <font size="2">
     15
    </font>
   </b>
   sic, sic Sibilla; vocibus nec his deest
      pondus, nec hoc inane monumentum trahit.
      et aureum est, et quale nec flammas timet,
      nec fulgura, ipsi quippe sacratur Iovi.
  </p>
  <p>
   V.
  </p>
  <p>
   ILLUSTRISSIMO, POTENTISSIMOQUE RHENI COMITI PALATINO, DUCI BAVARIAE, ETC.
  </p>
  <p>
   Cogimur; invitis (clarissime) parce querelis
      te salvo; laetos non sinit esse Deus:
      nec speratus Hymen procedit lumine claro;
      principis extincti nubila fata vetant.
      illius inferias maesto iam Musica cantu
   <b>
    <font size="2">
     5
    </font>
   </b>
   prosequitur, miseros haec dea sola iuvat.
      illa suos tibi summittit (dux inclite) quaestus,
      fraternus fleto quem sociavit amor:
      sed nova gravida, sed tam dulcia foedera rupit
      fati infoelicis livor, et hora nocens.
   <b>
    <font size="2">
     10
    </font>
   </b>
   quod superest, nimios nobis omni arte dolores
      est mollire animus, spes meliora dabit:
      cunctatosque olim cantabimus ipsi Hymenaeos,
      laeta simul fas sit reddere vota Deo.
  </p>
  <p>
   VI.
  </p>
  <p>
   Omnia nec nostris bona sunt, sed nec mala libris;
      si placet hac cantes, hac quoque lege legas.
  </p>
  <p>
   VII.
  </p>
  <p>
   Pulchro pulchra datur, sociali foedere amanti
      tandem nubit amans; ecquid amabilius?
  </p>
  <p>
   VIII.
  </p>
  <p>
   Verae ut supersint nuptiae
      praeite duplici face:
      praetendat alteram necesse
      Hymen, alteram par est Amor.
  </p>
  <p>
   IX.
  </p>
  <p>
   Uni ego mallem placuisse docto,
      candido, et fastu sine iudicanti,
      millium quam millibus imperitorum
      inque videntium.
  </p>
  <p>
   X.
  </p>
  <p>
   THOMAE CAMPIANI EPIGRAMMA
  </p>
  <p>
   DE INSTITUTO AUTHORIS
  </p>
  <p>
   Famam, posteritas quem dedit Orpheo,
      Dolandi, melius musica dat tibi,
      fugaces reprimens archetypis sonos;
      quas et delicias praebuit auribus,
      ipsis conspicuas luminibus facit.
   <b>
    <font size="2">
     5
    </font>
   </b>
  </p>
  <p>
   XI.
  </p>
  <p>
   AD AUTHOREM
  </p>
  <p>
   Personas propriis recte virtutibus ornas,
      (Barnesi) liber hic vivet, habet genium,
      personae virtus umbra est; hanc illa refulcit,
      nec scio splendescat corpus an umbra magis.
  </p>
  <p>
   XII.
  </p>
  <p>
   INCIPIT THOMAS CAMPIANUS MEDICINAE DOCTOR,
      IN PERAGRANTISSIMI, ITINEROSSIMI, MONTISCANDENTISSIMIQUE PEDITIS
      THOMAE CORYATI, VIGINTI HEBDOMADARIUM DIARIUM, SEX PEDIBUS GRADIENS,
      PARTIM VERO CLAUDICANS,
      ENCOMIASTICON
  </p>
  <p>
   Ad Venetos venit corio Coryiatus ab uno
      vectus, et, ut vectus, pene revectus erat.
      nave una Dracus sic totum circuit orbem,
      at rediens retulit te, Coryate, minus.
      illius undigenas tenet unica charta labores,
   <b>
    <font size="2">
     5
    </font>
   </b>
   tota tuos sed vix bibliotheca capit.
  </p>
  <p>
   <i>
    explicit Thomas Campianus
   </i>
  </p>
  <p>
   XIII.
  </p>
  <p>
   Verba volant; verum: quid enim velocius illis?
      arte (Balese tua), nunc quoque penna volat.
  </p>
  <p>
   T. C.
  </p>
  <p class="shortborder">
  </p>
  <p>
   AD DIANAM
  </p>
  <p>
   Dii nemorum, et vati Thamesinae adsistite nymphae,
      dum stuit herbosum vestras altare Dianae
      proper aquas, iaculantis apros, vulpesque Dianae.
      post hiemes aliquot solita inter sydera sydus
      nativo candore deam splendescere laeti
   <b>
    <font size="2">
     5
    </font>
   </b>
   suspicietis, iniqua arcentem frigora vultu,
      qua formosa poli galacialis parte relucens
      servatos lustrarit agros, populumque suarum
      virtutum memorem, nec dedignabitur alte
      despectare suos proiecta cacumina colles.
   <b>
    <font size="2">
     10
    </font>
   </b>
   illa aquilam (cernetis enim) rigidumque leonem
      frustra obnitentes roseis trahet armamentis,
      atque levi filo spumantia colla refringet.
      ocius o numphae quin fertis ad illius aram
      gramneos flores, mentam, violasque latentes,
   <b>
    <font size="2">
     15
    </font>
   </b>
   et foliis quae caltha suis se prodit agente
      sole diem, frustra nymphis se illisa requirens
      cum gelidam fugeret retrahens sibi brachia noctem?
      praecipue asportate rosas, prata ampla rosarum,
      diva suos flores agnoscet debita sacra.
   <b>
    <font size="2">
     20
    </font>
   </b>
   congerite has frondes, stipulaque arente fovete
      candentes prunas, animisque educite flammam.
      has olim ad Thamesin sparsas in littore voces
      certum est in cineres dare, quid conspergitis undas
      o nymphae? quid iniqua pios manus enecat ignes?
   <b>
    <font size="2">
     25
    </font>
   </b>
   parce, dea, extinctam superant mea sacra favillam,
      quasque adolere fuit satius, fecere sororum
      agmina relliquias, et mi monumenta pudoris.
      sed tibi seu coelum est animus, seu visere terras,
      ad Thamesin tua sceptra canam, tua sceptra canenti
   <b>
    <font size="2">
     30
    </font>
   </b>
   adcurrent nemora, et laurus simul omnia fient.
  </p>
  <p class="shortborder">
  </p>
  <p>
   AD DAPHNIN
  </p>
  <p>
   Ecquis stat superum? nec enim terrestis in illo
      effulsit splendor, certe aut Latous Apollo
      per virides saltus teneros sectatur amores,
      aut Daphnis formosus adest, quem sordida terra,
      quem nemus abductum, quem (si fas) Cynthia flevit.
   <b>
    <font size="2">
     5
    </font>
   </b>
   illi necquicquam Fauni, Charitesque quotannis
      ornarunt, festosque dies suavesque hymenaeos.
      montibus et silvis immania lustra ferarum
      eruit, innuptae veneratus sacra Dianae.
      ah nimium intrepidus torvo occursare leoni
   <b>
    <font size="2">
     10
    </font>
   </b>
   gestit, et ingentes ad pugnam incedere tauros.
      quam modo qua Tagus auriferis incumbit arenis,
      per vaga dorsa freti iuvenum longo agmine cinctus,
      vastatoris apri fugientia terga cecedit!
      non Atlante satae (foelicia sydera munus
   <b>
    <font size="2">
     15
    </font>
   </b>
   hoc pietatis habent) magis infoelicis Hyantis
      confusae ex abitu steterunt, trepidaeque volarunt
      per silvas, resonantibus undique Hyantida sylvis;
      quam te, Dapni, super duplicantes vota Britanni,
      quam te, Daphni, super pendentibus anxia fatis
   <b>
    <font size="2">
     20
    </font>
   </b>
   diva, notos metuens, longumque quod aestuat aequor.
      sed postquam sospes tandem patria arva revisas,
      terra nemusque viret, veteresque ex ordine cultus
      solenni instituunt silvestria numina pompa,
      nec tibi tandum ausit decus invidisse Menalcus.
   <b>
    <font size="2">
     25
    </font>
   </b>
  </p>
  <p class="border">
  </p>
 </body>
</div>