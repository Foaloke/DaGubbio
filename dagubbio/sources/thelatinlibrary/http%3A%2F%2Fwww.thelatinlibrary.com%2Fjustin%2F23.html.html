<div>
 Justin XXIII
 <body>
  <p class="pagehead">
   HISTORIARUM PHILIPPICARUM IN EPITOMEN REDACTI A M. IUNIANO IUSTINO
  </p>
  <p class="border">
  </p>
  <div align="center">
   LIBER XXIII
  </div>
  <p>
   I. Agathocles, rex Siciliae, pacificatus cum Karthaginiensibus partem civitatium a se fiducia virium dissidentem armis subegit.
   <font size="2">
    2
   </font>
   Dein quasi angustis insulae terminis clauderetur, cuius imperii partem primis incrementis ne speraverat quidem, in Italiam transcendit, exemplum Dionysii secutus, qui multas Italiae civitates subegerat.
   <font size="2">
    3
   </font>
   Primi igitur hostes illi Bruttii fuere, quia et fortissimi tum et opulentissimi videbantur, simul et ad iniurias vicinorum prompti.
   <font size="2">
    4
   </font>
   Nam multas civitates Graeci nominis Italia expulerant;
   <font size="2">
    5
   </font>
   auctores quoque suos Lucanos bello vicerant et pacem cum his aequis legibus fecerant.
   <font size="2">
    6
   </font>
   Tanta feritas animorum erat, ut nec origini suae parcerent.
   <font size="2">
    7
   </font>
   Namque Lucani isdem legibus liberos suos quibus et Spartani instituere soliti erant.
   <font size="2">
    8
   </font>
   Quippe ab initio pubertatis in silvis inter pastores habebantur sine ministerio servili, sine veste, quam induerent vel cui incubarent, ut a primis annis duritiae parsimoniaeque sine ullo usu urbis adsuescerent.
   <font size="2">
    9
   </font>
   Cibus his praeda venatica, potus aut lactis aut fontium liquor erat. Sic ad labores bellicos indurabantur.
   <font size="2">
    10
   </font>
   Horum igitur ex numero L primo ex agris finitimorum praedare soliti, confluente deinde multitudine sollicitati praeda cum plures facti essent, infestas regiones reddebant.
   <font size="2">
    11
   </font>
   Itaque fatigatus querelis sociorum Dionysius, Siciliae tyrannus, sexcentos Afros ad conpescendos eos miserat;
   <font size="2">
    12
   </font>
   quorum castellum proditum sibi per Bruttiam mulierem expugnaverunt ibique civitatem concurrentibus ad opinionem novae urbis pastoribus statuerunt Bruttiosque se ex nomine mulieris vocaverunt.
   <font size="2">
    13
   </font>
   Primum illis cum Lucanis, originis suae auctoribus, bellum fuit,
   <font size="2">
    14
   </font>
   qua victoria erecti cum pacem aequo iure fecissent, ceteros finitimos armis subegerunt tantasque opes brevi consecuti sunt, ut perniciosi etiam regibus haberentur.
   <font size="2">
    15
   </font>
   Denique Alexander, rex Epiri, cum in auxilium Graecarum civitatium cum magno exercitu in Italiam venisset, cum omnibus copiis ab his deletus est.
   <font size="2">
    16
   </font>
   Quare feritas eorum successu felicitatis incensa diu terribilis finitimis fuit.
   <font size="2">
    17
   </font>
   Ad postremum inploratus Agathocles spe ampliandi regni a Sicilia in Italiam traiecit.
  </p>
  <p>
   II. Principio adventus opinione eius concussi legatos ad eum societatem amicitiamque petentes miserunt.
   <font size="2">
    2
   </font>
   Quos Agathocles ad cenam invitatos, ne exercitum traici viderent, et in posterum statuta his die conscensa navi frustratus est.
   <font size="2">
    3
   </font>
   Sed fraudis haud laetus eventus fuit, siquidem reverti eum in Siciliam interiectis paucis diebus vis morbi coegit,
   <font size="2">
    4
   </font>
   quo toto corpore conprehensus per omnes nervos articulosque umore pestifero grassante velut intestino singulorum membrorum bello inpugnaba tur.
   <font size="2">
    5
   </font>
   Ex qua desperatione bellum inter filium nepotemque eius regnum iam quasi mortui vindicantibus oritur; occiso filio regnum nepos occupavit.
   <font size="2">
    6
   </font>
   Igitur Agathocles, cum morbi cura et aegritudo graviores essent et inter se alterum alterius malo cresceret, desperatis rebus uxorem suam Theoxenam genitosque ex ea duos parvulos cum omni pecunia et familia regalique instrumento, quo praeter illum nemo regum ditior fuit, navibus inpositos Aegyptum, unde uxorem acceperat, remittit, timens, ne praedonem regni sui hostem paterentur.
   <font size="2">
    7
   </font>
   Quamquam uxor diu ne ab aegro divelleretur deprecata est, ne discessus suus adiungi nepotis parricidio posset et tam cruente haec deseruisse virum quam ille inpugnasse avum videretur.
   <font size="2">
    8
   </font>
   Nubendo se non prosperae tantum, sed omnis fortunae inisse societatem, nec invitam periculo spiritus sui empturam, ut extremos viri spiritus exciperet et exsequiarum officium, in quod profecta se nemo sit successurus, obsequio debitae pietatis inpleret.
   <font size="2">
    9
   </font>
   Discedentes parvuli flebili ululatu amplexi patrem tenebant; ex altera parte uxor maritum non amplius visura osculis fatigabat. Nec minus senis lacrimae miserabiles erant.
   <font size="2">
    10
   </font>
   Flebant hi morientem patrem, ille exules liberos, hi discessu suo solitudinem patris, aegri senis, ille in spem regni susceptos relinqui in egestate lugebat.
   <font size="2">
    11
   </font>
   Inter haec regia omnis adsistentium fletibus tam crudelis discidii inpleta resonabat.
   <font size="2">
    12
   </font>
   Tandem finem lacrimis necessitas profectionis inposuit et mors regis proficiscentes filios insecuta est.
   <font size="2">
    13
   </font>
   Dum haec aguntur, Karthaginienses cognitis quae in Sicilia agebantur, occasionem totius insulae occupandae datam sibi existimantes magnis viribus eo traiciunt multasque civitates subigunt.
  </p>
  <p>
   III. Eo tempore et Pyrrus adversus Romanos bellum gerebat,
   <font size="2">
    2
   </font>
   qui inploratus a Sicilia in auxilium, sicuti dictum est, cum Syracusas venisset, rex Siciliae sicut Epiri appellatur.
   <font size="2">
    3
   </font>
   Quarum rerum felicitate laetus Heleno filio Siciliae velut avitum (nam susceptus ex filia Agathoclis regis erat), Alexandro autem Italiae regnum destinat.
   <font size="2">
    4
   </font>
   Post haec multa secunda proelia cum Karthaginiensibus facit.
   <font size="2">
    5
   </font>
   Interiecto deinde tempore legati ab Italicis sociis venere nuntiantes, resisti Romanis non posse deditionemque futuram, nisi subveniat.
   <font size="2">
    6
   </font>
   Anxius tam ambiguo periculo incertusque quid ageret vel quibus primum subveniret, in utrumque pronus consultabat;
   <font size="2">
    7
   </font>
   quippe instantibus hinc Karthaginiensibus, inde Romanis pericÃ³losum videbatur exercitum in Italiam non traicere, periculosius a Sicilia deducere, ne aut illi non lata ope aut hi deserti amitterentur.
   <font size="2">
    8
   </font>
   In hoc aestu periculorum tutissimus portus consiliorum visus est omnibus viribus decernere in Sicilia et profligatis Karthaginiensibus victorem exercitum transponere in Italiam.
   <font size="2">
    9
   </font>
   Itaque conserto proelio cum superior fuisset, quoniam tamen a Sicilia abiret pro victo fugere visus est;
   <font size="2">
    10
   </font>
   ac propterea socii ab eo defecerunt et imperium Siciliae tam cito amisit, quam facile quaesierat.
   <font size="2">
    11
   </font>
   Sed nec in Italia meliore felicitate usus in Epirum revertitur. Admirabilis utriusque res casus in exemplum fuit.
   <font size="2">
    12
   </font>
   Nam sicut ante secunda fortuna rebus supra vota fluentibus Italiae Siciliaeque imperium et tot de Romanis victorias adtraxerat, ita nunc adversa velut in ostentationem fragilitatis humanae destruens, quae cumulaverat, Siciliensi ruinae naufragium maris et foedam adversus Romanos pugnam turpemque ab Italia discessum adiecit.
  </p>
  <p>
   IV. Post profectionem a Sicilia Pyrri magistratus Hiero creatur, cuius tanta moderatio fuit,
   <font size="2">
    2
   </font>
   ut consentiente omnium civitatium favore dux adversus Karthaginienses primum, mox rex crearetur.
   <font size="2">
    3
   </font>
   Huius futurae maiestatis ipsa infantis educatio quasi praenuntia fuit.
   <font size="2">
    4
   </font>
   Quippe genitus erat patre Hieroclito, nobili viro, cuius origo a Gelone, antiquo Siciliae tyranno, manabat,
   <font size="2">
    5
   </font>
   sed maternum illi genus sordidum atque adeo pudibundum fuit.
   <font size="2">
    6
   </font>
   Nam ex ancilla natus ac propterea a patre velut dehonestamentum generis expositus fuerat.
   <font size="2">
    7
   </font>
   Sed parvulum et humanae opis egentem apes congesto circa iacentem melle multis diebus aluere.
   <font size="2">
    8
   </font>
   Ob quam rem responso aruspicum admonitus pater, qui regnum infanti portendi canebant, parvulum recolligit omnique studio ad spem maiestatis, quae promittebatur, instituit.
   <font size="2">
    9
   </font>
   Eidem in ludo inter coaequales discenti lupus tabulam in turba puerorum repente conspectus eripuit.
   <font size="2">
    10
   </font>
   Adulescenti quoque prima bella ineunti aquila in clipeo, noctua in hasta consedit.
   <font size="2">
    11
   </font>
   Quod ostentum et consi lio cautum et manu promptum regemque futurum significabat.
   <font size="2">
    12
   </font>
   Denique adversus provocatores saepe pugnavit semperque victoriam reportavit.
   <font size="2">
    13
   </font>
   A Pyrro rege multis militaribus donis donatus est.
   <font size="2">
    14
   </font>
   Puchritudo ei corporis insignis, vires quoque in homine admirabiles fuere.
   <font size="2">
    15
   </font>
   In adloquio blandus, in negotio iustus, in imperio moderatus, prorsus ut nihil ei regium deesse praeter regnum videretur.
  </p>
  <p class="border">
  </p>
 </body>
</div>