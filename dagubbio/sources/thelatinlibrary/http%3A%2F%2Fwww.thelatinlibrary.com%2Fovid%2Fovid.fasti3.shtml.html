<div>
 Ovid: Fasti III
 <body>
  <p class="pagehead">
   P. OVIDI NASONIS FASTORVM LIBER TERTIVS
  </p>
  <p class="border">
  </p>
  <p>
   Bellice, depositis clipeo paulisper et hasta,
           Mars, ades et nitidas casside solve comas.
      forsitan ipse roges quid sit cum Marte poetae:
           a te qui canitur nomina mensis habet.
      ipse vides manibus peragi fera bella Minervae:
   <font size="2">
    5
   </font>
   num minus ingenuis artibus illa vacat?
      Palladis exemplo ponendae tempora sume
           cuspidis: invenies et quod inermis agas.
      tum quoque inermis eras, cum te Romana sacerdos
           cepit, ut huic urbi semina magna dares.
   <font size="2">
    10
   </font>
   Silvia Vestalis (quid enim vetat inde moveri?)
           sacra lavaturas mane petebat aquas.
      ventum erat ad molli declivem tramite ripam;
           ponitur e summa fictilis urna coma:
      fessa resedit humo, ventosque accepit aperto
   <font size="2">
    15
   </font>
   pectore, turbatas restituitque comas.
      dum sedet, umbrosae salices volucresque canorae
           fecerunt somnos et leve murmur aquae;
      blanda quies furtim victis obrepsit ocellis,
           et cadit a mento languida facta manus.
   <font size="2">
    20
   </font>
   Mars videt hanc visamque cupit potiturque cupita,
           et sua divina furta fefellit ope.
      somnus abit, iacet ipsa gravis; iam scilicet intra
           viscera Romanae conditor urbis erat.
      languida consurgit, nec scit cur languida surgat,
   <font size="2">
    25
   </font>
   et peragit tales arbore nixa sonos:
      'utile sit faustumque, precor, quod imagine somni
           vidimus: an somno clarius illud erat?
      ignibus Iliacis aderam, cum lapsa capillis
           decidit ante sacros lanea vitta focos.
   <font size="2">
    30
   </font>
   inde duae pariter, visu mirabile, palmae
           surgunt: ex illis altera maior erat,
      et gravibus ramis totum protexerat orbem,
           contigeratque sua sidera summa coma.
      ecce meus ferrum patruus molitur in illas:
   <font size="2">
    35
   </font>
   terreor admonitu, corque timore micat.
      Martia, picus, avis gemino pro stipite pugnant
           et lupa: tuta per hos utraque palma fuit.'
      dixerat, et plenam non firmis viribus urnam
           sustulit: implerat, dum sua visa refert.
   <font size="2">
    40
   </font>
   interea crescente Remo, crescente Quirino,
           caelesti tumidus pondere venter erat.
      quo minus emeritis exiret cursibus annus
           restabant nitido iam duo signa deo:
      Silvia fit mater; Vestae simulacra feruntur
   <font size="2">
    45
   </font>
   virgineas oculis opposuisse manus.
      ara deae certe tremuit pariente ministra,
           et subiit cineres territa flamma suos.
      hoc ubi cognovit contemptor Amulius aequi
           (nam raptas fratri victor habebat opes),
   <font size="2">
    50
   </font>
   amne iubet mergi geminos. scelus unda refugit:
           in sicca pueri destituuntur humo.
      lacte quis infantes nescit crevisse ferino,
           et picum expositis saepe tulisse cibos?
      non ego te, tantae nutrix Larentia gentis,
   <font size="2">
    55
   </font>
   nec taceam vestras, Faustule pauper, opes:
      vester honos veniet, cum Larentalia dicam:
           acceptus geniis illa December habet.
      Martia ter senos proles adoleverat annos,
           et suberat flavae iam nova barba comae:
   <font size="2">
    60
   </font>
   omnibus agricolis armentorumque magistris
           Iliadae fratres iura petita dabant.
      saepe domum veniunt praedonum sanguine laeti
           et redigunt actos in sua rura boves.
      ut genus audierunt, animos pater editus auget,
   <font size="2">
    65
   </font>
   et pudet in paucis nomen habere casis,
      Romuleoque cadit traiectus Amulius ense,
           regnaque longaevo restituuntur avo.
      moenia conduntur, quae, quamvis parva fuerunt,
           non tamen expediit transiluisse Remo.
   <font size="2">
    70
   </font>
   iam, modo quae fuerant silvae pecorumque recessus,
           urbs erat, aeternae cum pater urbis ait:
      'arbiter armorum, de cuius sanguine natus
           credor et, ut credar, pignora multa dabo,
      a te principium Romano dicimus anno:
   <font size="2">
    75
   </font>
   primus de patrio nomine mensis erit.'
      vox rata fit, patrioque vocat de nomine mensem:
           dicitur haec pietas grata fuisse deo.
      et tamen ante omnes Martem coluere priores;
           hoc dederat studiis bellica turba suis.
   <font size="2">
    80
   </font>
   Pallada Cecropidae, Minoia Creta Dianam,
           Volcanum tellus Hypsipylaea colit,
      Iunonem Sparte Pelopeiadesque Mycenae,
           pinigerum Fauni Maenalis ora caput:
      Mars Latio venerandus erat, quia praesidet armis;
   <font size="2">
    85
   </font>
   arma ferae genti remque decusque dabant.
      quod si forte vacas, peregrinos inspice fastos:
           mensis in his etiam nomine Martis erit.
      tertius Albanis, quintus fuit ille Faliscis,
           sextus apud populos, Hernica terra, tuos;
   <font size="2">
    90
   </font>
   inter Aricinos Albanaque tempora constat
           factaque Telegoni moenia celsa manu;
      quintum Laurentes, bis quintum Aequiculus acer,
           a tribus hunc primum turba Curensis habet;
      et tibi cum proavis, miles Paeligne, Sabinis
   <font size="2">
    95
   </font>
   convenit; huic genti quartus utrique deus.
      Romulus, hos omnes ut vinceret ordine saltem,
           sanguinis auctori tempora prima dedit.
      nec totidem veteres, quot nunc, habuere Kalendas:
           ille minor geminis mensibus annus erat.
   <font size="2">
    100
   </font>
   nondum tradiderat victas victoribus artes
           Graecia, facundum sed male forte genus:
      qui bene pugnabat, Romanam noverat artem;
           mittere qui poterat pila, disertus erat.
      quis tunc aut Hyadas aut Pliadas Atlanteas
   <font size="2">
    105
   </font>
   senserat, aut geminos esse sub axe polos,
      esse duas Arctos, quarum Cynosura petatur
           Sidoniis, Helicen Graia carina notet,
      signaque quae longo frater percenseat anno,
           ire per haec uno mense sororis equos?
   <font size="2">
    110
   </font>
   libera currebant et inobservata per annum
           sidera; constabat sed tamen esse deos.
      non illi caelo labentia signa tenebant,
           sed sua, quae magnum perdere crimen erat,
      illa quidem &lt;e&gt; feno, sed erat reverentia feno
   <font size="2">
    115
   </font>
   quantam nunc aquilas cernis habere tuas.
      pertica suspensos portabat longa maniplos,
           unde maniplaris nomina miles habet.
      ergo animi indociles et adhuc ratione carentes
           mensibus egerunt lustra minora decem.
   <font size="2">
    120
   </font>
   annus erat decimum cum luna receperat orbem:
           hic numerus magno tunc in honore fuit,
      seu quia tot digiti, per quos numerare solemus,
           seu quia bis quinto femina mense parit,
      seu quod adusque decem numero crescente venitur,
   <font size="2">
    125
   </font>
   principium spatiis sumitur inde novis.
      inde patres centum denos secrevit in orbes
           Romulus, hastatos instituitque decem,
      et totidem princeps, totidem pilanus habebat
           corpora, legitimo quique merebat equo.
   <font size="2">
    130
   </font>
   quin etiam partes totidem Titiensibus ille,
           quosque vocant Ramnes, Luceribusque dedit.
      adsuetos igitur numeros servavit in anno;
           hoc luget spatio femina maesta virum.
      neu dubites primae fuerint quin ante Kalendae
   <font size="2">
    135
   </font>
   Martis, ad haec animum signa referre potes.
      laurea flaminibus quae toto perstitit anno
           tollitur, et frondes sunt in honore novae;
      ianua tum regis posita viret arbore Phoebi;
           ante tuas fit idem, Curia prisca, fores.
   <font size="2">
    140
   </font>
   Vesta quoque ut folio niteat velata recenti,
           cedit ab Iliacis laurea cana focis.
      adde quod arcana fieri novus ignis in aede
           dicitur, et vires flamma refecta capit.
      nec mihi parva fides annos hinc isse priores
   <font size="2">
    145
   </font>
   Anna quod hoc coepta est mense Perenna coli.
      hinc etiam veteres initi memorantur honores
           ad spatium belli, perfide Poene, tui.
      denique quintus ab hoc fuerat Quintilis, et inde
           incipit a numero nomina quisquis habet.
   <font size="2">
    150
   </font>
   primus, oliviferis Romam deductus ab arvis,
           Pompilius menses sensit abesse duos,
      sive hoc a Samio doctus, qui posse renasci
           nos putat, Egeria sive monente sua.
      sed tamen errabant etiam nunc tempora, donec
   <font size="2">
    155
   </font>
   Caesaris in multis haec quoque cura fuit.
      non haec ille deus tantaeque propaginis auctor
           credidit officiis esse minora suis,
      promissumque sibi voluit praenoscere caelum
           nec deus ignotas hospes inire domos.
   <font size="2">
    160
   </font>
   ille moras solis, quibus in sua signa rediret,
           traditur exactis disposuisse notis;
      is decies senos ter centum et quinque diebus
           iunxit et a pleno tempora quinta die.
      hic anni modus est: in lustrum accedere debet,
   <font size="2">
    165
   </font>
   quae consummatur partibus, una dies.
  </p>
  <p>
   <b>
    1. D : K : MAR : NP
   </b>
  </p>
  <p>
   'Si licet occultos monitus audire deorum
           vatibus, ut certe fama licere putat,
      cum sis officiis, Gradive, virilibus aptus,
           dic mihi matronae cur tua festa colant.'
   <font size="2">
    170
   </font>
   sic ego. sic posita dixit mihi casside Mavors
           (sed tamen in dextra missilis hasta fuit):
      'nunc primum studiis pacis deus utilis armis
           advocor, et gressus in nova castra fero.
      nec piget incepti: iuvat hac quoque parte morari,
   <font size="2">
    175
   </font>
   hoc solam ne se posse Minerva putet.
      disce, Latinorum vates operose dierum,
           quod petis, et memori pectore dicta nota.
      parva fuit, si prima velis elementa referre,
           Roma, sed in parva spes tamen huius erat.
   <font size="2">
    180
   </font>
   moenia iam stabant, populis angusta futuris,
           credita sed turbae tum nimis ampla suae.
      quae fuerit nostri si quaeris regia nati,
           aspice de canna straminibusque domum.
      in stipula placidi capiebat munera somni,
   <font size="2">
    185
   </font>
   et tamen ex illo venit in astra toro.
      iamque loco maius nomen Romanus habebat,
           nec coniunx illi nec socer ullus erat.
      spernebant generos inopes vicinia dives,
           et male credebar sanguinis auctor ego.
   <font size="2">
    190
   </font>
   in stabulis habitasse et oves pavisse nocebat
           iugeraque inculti pauca tenere soli.
      cum pare quaeque suo coeunt volucresque feraeque
           atque aliquam de qua procreet anguis habet.
      extremis dantur conubia gentibus: at quae
   <font size="2">
    195
   </font>
   Romano vellet nubere nulla fuit.
      indolui patriamque dedi tibi, Romule, mentem.
           "tolle preces", dixi "quod petis arma dabunt."
      festa parat Conso. Consus tibi cetera dicet,
           illa facta die dum sua sacra canet.
   <font size="2">
    200
   </font>
   intumuere Cures et quos dolor attigit idem:
           tum primum generis intulit arma socer.
      iamque fere raptae matrum quoque nomen habebant,
           tractaque erant longa bella propinqua mora:
      conveniunt nuptae dictam Iunonis in aedem,
   <font size="2">
    205
   </font>
   quas inter mea sic est nurus ausa loqui:
      "o pariter raptae, quoniam hoc commune tenemus,
           non ultra lente possumus esse piae.
      stant acies: sed utra di sint pro parte rogandi
           eligite; hinc coniunx, hinc pater arma tenet.
   <font size="2">
    210
   </font>
   quaerendum est viduae fieri malitis an orbae.
           consilium vobis forte piumque dabo."
      consilium dederat: parent, crinesque resolvunt
           maestaque funerea corpora veste tegunt.
      iam steterant acies ferro mortique paratae,
   <font size="2">
    215
   </font>
   iam lituus pugnae signa daturus erat,
      cum raptae veniunt inter patresque virosque,
           inque sinu natos, pignora cara, tenent.
      ut medium campi scissis tetigere capillis,
           in terram posito procubuere genu;
   <font size="2">
    220
   </font>
   et, quasi sentirent, blando clamore nepotes
           tendebant ad avos bracchia parva suos.
      qui poterat, clamabat avum tum denique visum,
           et, qui vix poterat, posse coactus erat.
      tela viris animique cadunt, gladiisque remotis
   <font size="2">
    225
   </font>
   dant soceri generis accipiuntque manus,
      laudatasque tenent natas, scutoque nepotem
           fert avus: hic scuti dulcior usus erat.
      inde ~diem quae prima~ meas celebrare Kalendas
           Oebaliae matres non leve munus habent,
   <font size="2">
    230
   </font>
   aut quia committi strictis mucronibus ausae
           finierant lacrimis Martia bella suis;
      vel quod erat de me feliciter Ilia mater
           rite colunt matres sacra diemque meum.
      quid quod hiems adoperta gelu tum denique cedit,
   <font size="2">
    235
   </font>
   et pereunt lapsae sole tepente nives;
      arboribus redeunt detonsae frigore frondes,
           uvidaque in tenero palmite gemma tumet;
      quaeque diu latuit, nunc, se qua tollat in auras,
           fertilis occultas invenit herba vias?
   <font size="2">
    240
   </font>
   nunc fecundus ager, pecoris nunc hora creandi,
           nunc avis in ramo tecta laremque parat.
      tempora iure colunt Latiae fecunda parentes,
           quarum militiam votaque partus habet.
      adde quod, excubias ubi rex Romanus agebat,
   <font size="2">
    245
   </font>
   qui nunc Esquilias nomina collis habet,
      illic a nuribus Iunoni templa Latinis
           hac sunt, si memini, publica facta die.
      quid moror et variis onero tua pectora causis?
           eminet ante oculos quod petis ecce tuos.
   <font size="2">
    250
   </font>
   mater amat nuptas: matris me turba frequentat.
           haec nos praecipue tam pia causa decet.'
      ferte deae flores: gaudet florentibus herbis
           haec dea; de tenero cingite flore caput:
      dicite 'tu nobis lucem, Lucina, dedisti':
   <font size="2">
    255
   </font>
   dicite 'tu voto parturientis ades.'
      siqua tamen gravida est, resoluto crine precetur
           ut solvat partus molliter illa suos.
      Quis mihi nunc dicet quare caelestia Martis
           arma ferant Salii Mamuriumque canant?
   <font size="2">
    260
   </font>
   nympha, mone, nemori stagnoque operata Dianae;
           nympha, Numae coniunx, ad tua facta veni.
      vallis Aricinae silva praecinctus opaca
           est lacus, antiqua religione sacer;
      hic latet Hippolytus loris direptus equorum,
   <font size="2">
    265
   </font>
   unde nemus nullis illud aditur equis.
      licia dependent longas velantia saepes,
           et posita est meritae multa tabella deae.
      saepe potens voti, frontem redimita coronis,
           femina lucentes portat ab Urbe faces.
   <font size="2">
    270
   </font>
   regna tenent fortes manibus pedibusque fugaces,
           et perit exemplo postmodo quisque suo.
      defluit incerto lapidosus murmure rivus:
           saepe, sed exiguis haustibus, inde bibi.
      Egeria est quae praebet aquas, dea grata Camenis:
   <font size="2">
    275
   </font>
   illa Numae coniunx consiliumque fuit.
      principio nimium promptos ad bella Quirites
           molliri placuit iure deumque metu.
      inde datae leges, ne firmior omnia posset,
           coeptaque sunt pure tradita sacra coli.
   <font size="2">
    280
   </font>
   exuitur feritas, armisque potentius aequum est,
           et cum cive pudet conseruisse manus,
      atque aliquis, modo trux, visa iam vertitur ara
           vinaque dat tepidis farraque salsa focis.
      ecce deum genitor rutilas per nubila flammas
   <font size="2">
    285
   </font>
   spargit, et effusis aethera siccat aquis.
      non alias missi cecidere frequentius ignes:
           rex pavet et volgi pectora terror habet.
      cui dea 'ne nimium terrere: piabile fulmen
           est' ait 'et saevi flectitur ira Iovis.
   <font size="2">
    290
   </font>
   sed poterunt ritum Picus Faunusque piandi
           tradere, Romani numen utrumque soli.
      nec sine vi tradent: adhibe tu vincula captis';
           atque ita qua possint edidit arte capi.
      lucus Aventino suberat niger ilicis umbra,
   <font size="2">
    295
   </font>
   quo posses viso dicere 'numen inest'.
      in medio gramen, muscoque adoperta virenti
           manabat saxo vena perennis aquae;
      inde fere soli Faunus Picusque bibebant:
           huc venit et fonti rex Numa mactat ovem,
   <font size="2">
    300
   </font>
   plenaque odorati disponit pocula Bacchi,
           cumque suis antro conditus ipse latet.
      ad solitos veniunt silvestria numina fontes
           et relevant multo pectora sicca mero.
      vina quies sequitur: gelido Numa prodit ab antro
   <font size="2">
    305
   </font>
   vinclaque sopitas addit in arta manus.
      somnus ut abscessit, pugnando vincula temptant
           rumpere; pugnantes fortius illa tenent.
      tum Numa: 'di nemorum, factis ignoscite nostris
           si scelus ingenio scitis abesse meo,
   <font size="2">
    310
   </font>
   quoque modo possit fulmen monstrate piari.'
           sic Numa; sic quatiens cornua Faunus ait:
      'magna petis, nec quae monitu tibi discere nostro
           fas sit: habent fines numina nostra suos.
      di sumus agrestes et qui dominemur in altis
   <font size="2">
    315
   </font>
   montibus; arbitrium est in sua tecta Iovi.
      hunc tu non poteris per te deducere caelo,
           at poteris nostra forsitan usus ope.'
      dixerat haec Faunus; par est sententia Pici.
           'deme tamen nobis vincula', Picus ait,
   <font size="2">
    320
   </font>
   'Iuppiter huc veniet, valida perductus ab arte:
           nubila promissi Styx mihi testis erit.'
      emissi laqueis quid agant, quae carmina dicant,
           quaque trahant superis sedibus arte Iovem
      scire nefas homini. nobis concessa canentur
   <font size="2">
    325
   </font>
   quaeque pio dici vatis ab ore licet.
      eliciunt caelo te, Iuppiter; unde minores
           nunc quoque te celebrant Eliciumque vocant.
      constat Aventinae tremuisse cacumina silvae,
           terraque subsedit pondere pressa Iovis:
   <font size="2">
    330
   </font>
   corda micant regis totoque e corpore sanguis
           fugit et hirsutae deriguere comae.
      ut rediit animus, 'da certa piamina' dixit
           'fulminis, altorum rexque paterque deum,
      si tua contigimus manibus donaria puris,
   <font size="2">
    335
   </font>
   hoc quoque quod petitur si pia lingua rogat.'
      adnuit oranti, sed verum ambage remota
           abdidit et dubio terruit ore virum.
      'caede caput' dixit; cui rex 'parebimus' inquit;
           'caedenda est hortis eruta cepa meis.'
   <font size="2">
    340
   </font>
   addidit hic 'hominis'; 'sumes' ait ille 'capillos.'
           postulat hic animam; cui Numa 'piscis' ait.
      risit, et 'his' inquit 'facito mea tela procures,
           o vir conloquio non abigende deum.
      sed tibi, protulerit cum totum crastinus orbem
   <font size="2">
    345
   </font>
   Cynthius, imperii pignora certa dabo.'
      dixit et ingenti tonitru super aethera motum
           fertur, adorantem destituitque Numam.
      ille redit laetus memoratque Quiritibus acta:
           tarda venit dictis difficilisque fides.
   <font size="2">
    350
   </font>
   'at certe credemur' ait 'si verba sequetur
           exitus: en audi crastina, quisquis ades.
      protulerit terris cum totum Cynthius orbem,
           Iuppiter imperii pignora certa dabit.'
      discedunt dubii, promissaque tarda videntur,
   <font size="2">
    355
   </font>
   dependetque fides a veniente die.
      mollis erat tellus rorata mane pruina:
           ante sui populus limina regis adest.
      prodit et in solio medius consedit acerno;
           innumeri circa stantque silentque viri.
   <font size="2">
    360
   </font>
   ortus erat summo tantummodo margine Phoebus:
           sollicitae mentes speque metuque pavent.
      constitit atque caput niveo velatus amictu
           iam bene dis notas sustulit ille manus,
      atque ita 'tempus adest promissi muneris' inquit;
   <font size="2">
    365
   </font>
   'pollicitam dictis, Iuppiter, adde fidem.'
      dum loquitur, totum iam sol emoverat orbem,
           et gravis aetherio venit ab axe fragor.
      ter tonuit sine nube deus, tria fulgura misit.
           credite dicenti: mira sed acta loquor:
   <font size="2">
    370
   </font>
   a media caelum regione dehiscere coepit:
           summisere oculos cum duce turba suo.
      ecce levi scutum versatum leniter aura
           decidit: a populo clamor ad astra venit.
      tollit humo munus caesa prius ille iuvenca
   <font size="2">
    375
   </font>
   quae dederat nulli colla premenda iugo,
      idque ancile vocat, quod ab omni parte recisum est,
           quaque notes oculis angulus omnis abest.
      tum, memor imperii sortem consistere in illo,
           consilium multae calliditatis init:
   <font size="2">
    380
   </font>
   plura iubet fieri simili caelata figura,
           error ut ante oculos insidiantis eat.
      Mamurius, morum fabraene exactior artis
           difficile est, illud, dicere, clausit opus.
      cui Numa munificus 'facti pete praemia' dixit:
   <font size="2">
    385
   </font>
   'si mea nota fides, inrita nulla petes.'
      iam dederat Saliis a saltu nomina ducta
           armaque et ad certos verba canenda modos;
      tum sic Mamurius: 'merces mihi gloria detur,
           nominaque extremo carmine nostra sonent.'
   <font size="2">
    390
   </font>
   inde sacerdotes operi promissa vetusto
           praemia persolvunt Mamuriumque vocant.
      Nubere siqua voles, quamvis properabitis ambo,
           differ; habent parvae commoda magna morae.
      arma movent pugnas, pugna est aliena maritis;
   <font size="2">
    395
   </font>
   condita cum fuerint, aptius omen erit.
      His etiam coniunx apicati cincta Dialis
           lucibus impexas debet habere comas.
  </p>
  <p>
   <b>
    (2. E F) 3. F C (4. G C)
   </b>
  </p>
  <p>
   Tertia nox de mense suos ubi moverit ortus
           conditus e geminis Piscibus alter erit.
      nam duo sunt: Austris hic est, Aquilonibus ille
           proximus; a vento nomen uterque tenet.
  </p>
  <p>
   <b>
    5. H C
   </b>
  </p>
  <p>
   Cum croceis rorare genis Tithonia coniunx
           coeperit et quintae tempora lucis aget,
      sive est Arctophylax, sive est piger ille Bootes,
   <font size="2">
    405
   </font>
   mergetur visus effugietque tuos.
      at non effugiet Vindemitor: hoc quoque causam
           unde trahat sidus parva docere mora est.
      Ampelon intonsum satyro nymphaque creatum
           fertur in Ismariis Bacchus amasse iugis.
   <font size="2">
    410
   </font>
   tradidit huic vitem pendentem frondibus ulmi,
           quae nunc de pueri nomine nomen habet.
      dum legit in ramo pictas temerarius uvas,
           decidit: amissum Liber in astra tulit.
  </p>
  <p>
   <b>
    6. A NP
   </b>
  </p>
  <p>
   Sextus ubi Oceano clivosum scandit Olympum
           Phoebus et alatis aethera carpit equis,
      quisquis ades castaeque colis penetralia Vestae,
           gratare, Iliacis turaque pone focis.
      Caesaris innumeris, quos maluit ille mereri,
           accessit titulis pontificalis honor.
   <font size="2">
    420
   </font>
   ignibus aeternis aeterni numina praesunt
           Caesaris: imperii pignora iuncta vides.
      di veteris Troiae, dignissima praeda ferenti,
           qua gravis Aeneas tutus ab hoste fuit,
      ortus ab Aenea tangit cognata sacerdos
   <font size="2">
    425
   </font>
   numina: cognatum, Vesta, tuere caput.
      quos sancta fovet ille manu, bene vivitis, ignes:
           vivite inexstincti, flammaque duxque, precor.
  </p>
  <p>
   <b>
    7. B NON : F
   </b>
  </p>
  <p>
   Una nota est Marti Nonis, sacrata quod illis
           templa putant lucos Veiovis ante duos.
      Romulus, ut saxo lucum circumdedit alto,
           'quilibet huc' inquit 'confuge; tutus eris.'
      o quam de tenui Romanus origine crevit,
           turba vetus quam non invidiosa fuit!
      ne tamen ignaro novitas tibi nominis obstet,
   <font size="2">
    435
   </font>
   disce quis iste deus, curve vocetur ita.
      Iuppiter est iuvenis: iuvenales aspice voltus;
           aspice deinde manum: fulmina nulla tenet.
      fulmina post ausos caelum adfectare Gigantas
           sumpta Iovi: primo tempore inermis erat;
   <font size="2">
    440
   </font>
   ignibus Ossa novis et Pelion altius Ossa
           arsit et in solida fixus Olympus humo.
      stat quoque capra simul: nymphae pavisse feruntur
           Cretides, infanti lac dedit illa Iovi.
      nunc vocor ad nomen: vegrandia farra coloni
   <font size="2">
    445
   </font>
   quae male creverunt, vescaque parva vocant;
      vis ea si verbi est, cur non ego Veiovis aedem
           aedem non magni suspicer esse Iovis?
      Iamque ubi caeruleum variabunt sidera caelum,
           suspice: Gorgonei colla videbis equi.
   <font size="2">
    450
   </font>
   creditur hic caesae gravida cervice Medusae
           sanguine respersis prosiluisse iubis.
      huic supra nubes et subter sidera lapso
           caelum pro terra, pro pede pinna fuit;
      iamque indignanti nova frena receperat ore
   <font size="2">
    455
   </font>
   cum levis Aonias ungula fodit aquas.
      nunc fruitur caelo, quod pinnis ante petebat,
           et nitidus stellis quinque decemque micat.
  </p>
  <p>
   <b>
    8. CF
   </b>
  </p>
  <p>
   Protinus aspicies venienti nocte Coronam
           Cnosida: Theseo crimine facta dea est.
      iam bene periuro mutarat coniuge Bacchum
           quae dedit ingrato fila legenda viro;
      sorte tori gaudens 'quid flebam rustica?' dixit;
           'utiliter nobis perfidus ille fuit.'
      interea Liber depexos crinibus Indos
   <font size="2">
    465
   </font>
   vicit, et Eoo dives ab orbe redit.
      inter captivas facie praestante puellas
           grata nimis Baccho filia regis erat.
      flebat amans coniunx, spatiataque litore curvo
           edidit incultis talia verba comis:
   <font size="2">
    470
   </font>
   'en iterum, fluctus, similes audite querellas.
           en iterum lacrimas accipe, harena, meas.
      dicebam, memini, "periure et perfide Theseu!"
           ille abiit, eadem crimina Bacchus habet.
      nunc quoque "nulla viro" clamabo "femina credat";
   <font size="2">
    475
   </font>
   nomine mutato causa relata mea est.
      o utinam mea sors qua primum coeperat isset,
           iamque ego praesenti tempore nulla forem.
      quid me desertis morituram, Liber, harenis
           servabas? potui dedoluisse semel.
   <font size="2">
    480
   </font>
   Bacche levis leviorque tuis, quae tempora cingunt,
           frondibus, in lacrimas cognite Bacche meas,
      ausus es ante oculos adducta paelice nostros
           tam bene compositum sollicitare torum?
      heu ubi pacta fides? ubi quae iurare solebas?
   <font size="2">
    485
   </font>
   me miseram, quotiens haec ego verba loquar?
      Thesea culpabas fallacemque ipse vocabas:
           iudicio peccas turpius ipse tuo.
      ne sciat haec quisquam tacitisque doloribus urar,
           ne totiens falli digna fuisse puter.
   <font size="2">
    490
   </font>
   praecipue cupiam celari Thesea, ne te
           consortem culpae gaudeat esse suae.
      at, puto, praeposita est fuscae mihi candida paelex!
           eveniat nostris hostibus ille color.
      quid tamen hoc refert? vitio tibi gratior ipso est.
   <font size="2">
    495
   </font>
   quid facis? amplexus inquinat illa tuos.
      Bacche, fidem praesta, nec praefer amoribus ullam
           coniugis: adsuevi semper amare virum.
      ceperunt matrem formosi cornua tauri,
           me tua; at hic laudi est, ille pudendus amor.
   <font size="2">
    500
   </font>
   ne noceat quod amo: neque enim tibi, Bacche, nocebat
           quod flammas nobis fassus es ipse tuas.
      nec, quod nos uris, mirum facis: ortus in igne
           diceris, et patria raptus ab igne manu.
      illa ego sum cui tu solitus promittere caelum.
   <font size="2">
    505
   </font>
   ei mihi, pro caelo qualia dona fero!'
      dixerat; audibat iamdudum verba querentis
           Liber, ut a tergo forte secutus erat.
      occupat amplexu lacrimasque per oscula siccat,
           et 'pariter caeli summa petamus' ait:
   <font size="2">
    510
   </font>
   'tu mihi iuncta toro mihi iuncta vocabula sumes,
           nam tibi mutatae Libera nomen erit,
      sintque tuae tecum faciam monimenta coronae,
           Volcanus Veneri quam dedit, illa tibi.'
      dicta facit, gemmasque novem transformat in ignes:
   <font size="2">
    515
   </font>
   aurea per stellas nunc micat illa novem.
  </p>
  <p>
   <b>
    (9. DC) (10. EC) (11. FC)
   </b>
   <b>
    (12. GC) (13. H EN) 14. A EQVIRR : NP
   </b>
  </p>
  <p>
   Sex ubi sustulerit, totidem demerserit orbes
           purpureum rapido qui vehit axe diem,
      altera gramineo spectabis Equirria Campo,
           quem Tiberis curvis in latus urget aquis;
   <font size="2">
    520
   </font>
   qui tamen eiecta si forte tenebitur unda,
           Caelius accipiat pulverulentus equos.
  </p>
  <p>
   <b>
    15. B EID : NP
   </b>
  </p>
  <p>
   Idibus est Annae festum geniale Perennae
           non procul a ripis, advena Thybri, tuis.
      plebs venit ac virides passim disiecta per herbas
   <font size="2">
    525
   </font>
   potat, et accumbit cum pare quisque sua.
      sub Iove pars durat, pauci tentoria ponunt,
           sunt quibus e ramis frondea facta casa est;
      pars, ubi pro rigidis calamos statuere columnis,
           desuper extentas imposuere togas.
   <font size="2">
    530
   </font>
   sole tamen vinoque calent annosque precantur
           quot sumant cyathos, ad numerumque bibunt.
      invenies illic qui Nestoris ebibat annos,
           quae sit per calices facta Sibylla suos.
      illic et cantant quicquid didicere theatris,
   <font size="2">
    535
   </font>
   et iactant faciles ad sua verba manus,
      et ducunt posito duras cratere choreas,
           cultaque diffusis saltat amica comis.
      cum redeunt, titubant et sunt spectacula volgi,
           et fortunatos obvia turba vocat.
   <font size="2">
    540
   </font>
   occurrit nuper (visa est mihi digna relatu)
           pompa: senem potum pota trahebat anus.
      quae tamen haec dea sit quoniam rumoribus errat,
           fabula proposito nulla tegenda meo.
      arserat Aeneae Dido miserabilis igne,
   <font size="2">
    545
   </font>
   arserat exstructis in sua fata rogis,
      compositusque cinis, tumulique in marmore carmen
           hoc breve, quod moriens ipsa reliquit, erat:
      praebvit Aeneas et cavsam mortis et ensem:
           ipsa sva Dido concidit vsa manv.
   <font size="2">
    550
   </font>
   protinus invadunt Numidae sine vindice regnum,
           et potitur capta Maurus Iarba domo,
      seque memor spretum 'thalamis tamen' inquit 'Elissae
           en ego, quem totiens reppulit illa, fruor.'
      diffugiunt Tyrii quo quemque agit error, ut olim
   <font size="2">
    555
   </font>
   amisso dubiae rege vagantur apes.
      tertia nudandas acceperat area messes,
           inque cavos ierant tertia musta lacus:
      pellitur Anna domo, lacrimansque sororia linquit
           moenia; germanae iusta dat ante suae.
   <font size="2">
    560
   </font>
   mixta bibunt molles lacrimis unguenta favillae,
           vertice libatas accipiuntque comas,
      terque 'vale' dixit, cineres ter ad ora relatos
           pressit, et est illis visa subesse soror.
      nacta ratem comitesque fugae pede labitur aequo
   <font size="2">
    565
   </font>
   moenia respiciens, dulce sororis opus.
      fertilis est Melite sterili vicina Cosyrae
           insula, quam Libyci verberat unda freti.
      hanc petit, hospitio regis confisa vetusto:
           hospes opum dives rex ibi Battus erat.
   <font size="2">
    570
   </font>
   qui postquam didicit casus utriusque sororis,
           'haec' inquit 'tellus quantulacumque tua est.'
      et tamen hospitii servasset ad ultima munus;
           sed timuit magnas Pygmalionis opes.
      signa recensuerat bis sol sua, tertius ibat
   <font size="2">
    575
   </font>
   annus, et exilio terra paranda nova est.
      frater adest belloque petit. rex arma perosus
           'nos sumus inbelles, tu fuge sospes' ait.
      iussa fugit ventoque ratem committit et undis:
           asperior quovis aequore frater erat.
   <font size="2">
    580
   </font>
   est prope piscosos lapidosi Crathidis amnes
           parvus ager, Cameren incola turba vocat:
      illuc cursus erat. nec longius abfuit inde
           quam quantum novies mittere funda potest:
      vela cadunt primo et dubia librantur ab aura:
   <font size="2">
    585
   </font>
   'findite remigio' navita dixit 'aquas';
      dumque parant torto subducere carbasa lino,
           percutitur rapido puppis adunca Noto,
      inque patens aequor, frustra pugnante magistro,
           fertur, et ex oculis visa refugit humus.
   <font size="2">
    590
   </font>
   adsiliunt fluctus imoque a gurgite pontus
           vertitur, et canas alveus haurit aquas.
      vincitur ars vento nec iam moderator habenis
           utitur, at votis is quoque poscit opem.
      iactatur tumidas exul Phoenissa per undas,
   <font size="2">
    595
   </font>
   umidaque opposita lumina veste tegit.
      tum primum Dido felix est dicta sorori
           et quaecumque aliquam corpore pressit humum.
      ducitur ad Laurens ingenti flamine litus
           puppis, et expositis omnibus hausta perit.
   <font size="2">
    600
   </font>
   iam pius Aeneas regno nataque Latini
           auctus erat, populos miscueratque duos.
      litore dotali solo comitatus Achate
           secretum nudo dum pede carpit iter,
      aspicit errantem, nec credere sustinet Annam
   <font size="2">
    605
   </font>
   esse: quid in Latios illa veniret agros?
      dum secum Aeneas, 'Anna est!' exclamat Achates:
           ad nomen voltus sustulit illa suos.
      heu, quid agat? fugiat? quos terrae quaerat hiatus?
           ante oculos miserae fata sororis erant.
   <font size="2">
    610
   </font>
   sensit, et adloquitur trepidam Cythereius heros
           (flet tamen admonitu motus, Elissa, tui):
      'Anna, per hanc iuro, quam quondam audire solebas
           tellurem fato prosperiore dari,
      perque deos comites, hac nuper sede locatos,
   <font size="2">
    615
   </font>
   saepe meas illos increpuisse moras.
      nec timui de morte tamen: metus abfuit iste.
           ei mihi, credibili fortior illa fuit.
      ne refer: aspexi non illo corpore digna
           volnera Tartareas ausus adire domos.
   <font size="2">
    620
   </font>
   at tu, seu ratio te nostris adpulit oris
           sive deus, regni commoda carpe mei.
      multa tibi memores, nil non debemus Elissae:
           nomine grata tuo, grata sororis eris.'
      talia dicenti (neque enim spes altera restat)
   <font size="2">
    625
   </font>
   credidit, errores exposuitque suos;
      utque domum intravit Tyrios induta paratus,
           incipit Aeneas (cetera turba tacet):
      'hanc tibi cur tradam, pia causa, Lavinia coniunx,
           est mihi: consumpsi naufragus huius opes.
   <font size="2">
    630
   </font>
   orta Tyro est, regnum Libyca possedit in ora:
           quam precor ut carae more sororis ames.'
      omnia promittit falsumque Lavinia volnus
           mente premit tacita dissimulatque metus;
      donaque cum videat praeter sua lumina ferri
   <font size="2">
    635
   </font>
   multa, tamen mitti clam quoque multa putat.
      non habet exactum quid agat: furialiter odit,
           et parat insidias et cupit ulta mori.
      nox erat: ante torum visa est adstare sororis
           squalenti Dido sanguinulenta coma
   <font size="2">
    640
   </font>
   et 'fuge, ne dubita, maestum fuge' dicere 'tectum';
           sub verbum querulas impulit aura fores.
      exsilit et velox humili ~super ausa~ fenestra
           se iacit (audacem fecerat ipse timor),
      cumque metu rapitur tunica velata recincta,
   <font size="2">
    645
   </font>
   currit ut auditis territa damma lupis,
      corniger hanc cupidis rapuisse Numicius undis
           creditur et stagnis occuluisse suis.
      Sidonis interea magno clamore per agros
           quaeritur: apparent signa notaeque pedum;
   <font size="2">
    650
   </font>
   ventum erat ad ripas: inerant vestigia ripis;
           sustinuit tacitas conscius amnis aquas.
      ipsa loqui visa est 'placidi sum nympha Numici:
           amne perenne latens Anna Perenna vocor.'
      protinus erratis laeti vescuntur in agris
   <font size="2">
    655
   </font>
   et celebrant largo seque diemque mero.
      Sunt quibus haec Luna est, quia mensibus impleat annum;
           pars Themin, Inachiam pars putat esse bovem.
      invenies qui te nymphen Azanida dicant
           teque Iovi primos, Anna, dedisse cibos.
   <font size="2">
    660
   </font>
   haec quoque, quam referam, nostras pervenit ad aures
           fama, nec a veri dissidet illa fide.
      plebs vetus et nullis etiam nunc tuta tribunis
           fugit et in Sacri vertice Montis erat;
      iam quoque quem secum tulerant defecerat illos
   <font size="2">
    665
   </font>
   victus et humanis usibus apta Ceres.
      orta suburbanis quaedam fuit Anna Bovillis,
           pauper, sed multae sedulitatis anus;
      illa, levi mitra canos incincta capillos,
           fingebat tremula rustica liba manu,
   <font size="2">
    670
   </font>
   atque ita per populum fumantia mane solebat
           dividere: haec populo copia grata fuit.
      pace domi facta signum posuere Perennae,
           quod sibi defectis illa ferebat opem.
      Nunc mihi, cur cantent, superest, obscena puellae,
   <font size="2">
    675
   </font>
   dicere; nam coeunt certaque probra canunt.
      nuper erat dea facta: venit Gradivus ad Annam,
           et cum seducta talia verba facit:
      'mense meo coleris, iunxi mea tempora tecum;
           pendet ab officio spes mihi magna tuo.
   <font size="2">
    680
   </font>
   armifer armiferae correptus amore Minervae
           uror, et hoc longo tempore volnus alo.
      effice, di studio similes coeamus in unum:
           conveniunt partes hae tibi, comis anus.'
      dixerat; illa deum promisso ludit inani,
   <font size="2">
    685
   </font>
   et stultam dubia spem trahit usque mora.
      saepius instanti 'mandata peregimus' inquit;
           'evicta est: precibus vix dedit illa manus.'
      credit amans thalamosque parat. deducitur illuc
           Anna tegens voltus, ut nova nupta, suos.
   <font size="2">
    690
   </font>
   oscula sumpturus subito Mars aspicit Annam:
           nunc pudor elusum, nunc subit ira, deum.
      ridet amatorem carae nova diva Minervae,
           nec res hac Veneri gratior ulla fuit.
      inde ioci veteres obscenaque dicta canuntur,
   <font size="2">
    695
   </font>
   et iuvat hanc magno verba dedisse deo.
      Praeteriturus eram gladios in principe fixos,
           cum sic a castis Vesta locuta focis:
      'ne dubita meminisse: meus fuit ille sacerdos;
           sacrilegae telis me petiere manus.
   <font size="2">
    700
   </font>
   ipsa virum rapui simulacraque nuda reliqui:
           quae cecidit ferro, Caesaris umbra fuit.'
      ille quidem caelo positus Iovis atria vidit,
           et tenet in magno templa dicata foro;
      at quicumque nefas ausi, prohibente deorum
   <font size="2">
    705
   </font>
   numine, polluerant pontificale caput,
      morte iacent merita: testes estote, Philippi,
           et quorum sparsis ossibus albet humus.
      hoc opus, haec pietas, haec prima elementa fuerunt
           Caesaris, ulcisci iusta per arma patrem.
   <font size="2">
    710
   </font>
  </p>
  <p>
   <b>
    16. C F
   </b>
  </p>
  <p>
   Postera cum teneras aurora refecerit herbas,
           Scorpios a prima parte videndus erit.
  </p>
  <p>
   <b>
    17. D LIB : AGON : NP
   </b>
  </p>
  <p>
   Tertia post Idus lux est celeberrima Baccho:
           Bacche, fave vati, dum tua festa cano.
      nec referam Semelen, ad quam nisi fulmina secum
   <font size="2">
    715
   </font>
   Iuppiter adferret, ~parvus inermis eras~;
      nec, puer ut posses maturo tempore nasci,
           expletum patrio corpore matris opus.
      Sithonas et Scythicos longum narrare triumphos
           et domitas gentes, turifer Inde, tuas.
   <font size="2">
    720
   </font>
   tu quoque Thebanae mala praeda tacebere matris,
           inque tuum furiis acte Lycurge genus.
      ecce libet subitos pisces Tyrrhenaque monstra
           dicere; sed non est carminis huius opus.
      carminis huius opus causas exponere quare
   <font size="2">
    725
   </font>
   vitisator populos ad sua liba vocet.
      ante tuos ortus arae sine honore fuerunt,
           Liber, et in gelidis herba reperta focis.
      te memorant, Gange totoque Oriente subacto,
           primitias magno seposuisse Iovi:
   <font size="2">
    730
   </font>
   cinnama tu primus captivaque tura dedisti
           deque triumphato viscera tosta bove.
      nomine ab auctoris ducunt libamina nomen
           libaque, quod sanctis pars datur inde focis;
      liba deo fiunt, sucis quia dulcibus idem
   <font size="2">
    735
   </font>
   gaudet, et a Baccho mella reperta ferunt.
      ibat harenoso satyris comitatus ab Hebro
           (non habet ingratos fabula nostra iocos);
      iamque erat ad Rhodopen Pangaeaque florida ventum:
           aeriferae comitum concrepuere manus.
   <font size="2">
    740
   </font>
   ecce novae coeunt volucres tinnitibus actae,
           quosque movent sonitus aera, sequuntur apes;
      colligit errantes et in arbore claudit inani
           Liber, et inventi praemia mellis habet.
      ut satyri levisque senex tetigere saporem
   <font size="2">
    745
   </font>
   quaerebant flavos per nemus omne favos.
      audit in exesa stridorem examinis ulmo,
           aspicit et ceras dissimulatque senex;
      utque piger pandi tergo residebat aselli,
           adplicat hunc ulmo corticibusque cavis.
   <font size="2">
    750
   </font>
   constitit ipse super ramoso stipite nixus,
           atque avide trunco condita mella petit:
      milia crabronum coeunt, et vertice nudo
           spicula defigunt oraque sima notant.
      ille cadit praeceps et calce feritur aselli,
   <font size="2">
    755
   </font>
   inclamatque suos auxiliumque rogat.
      concurrunt satyri turgentiaque ora parentis
           rident: percusso claudicat ille genu.
      ridet et ipse deus, limumque inducere monstrat;
           hic paret monitis et linit ora luto.
   <font size="2">
    760
   </font>
   melle pater fruitur, liboque infusa calenti
           iure repertori splendida mella damus.
      femina cur praesit, non est rationis opertae:
           femineos thyrso concitat ille choros.
      cur anus hoc faciat, quaeris? vinosior aetas
   <font size="2">
    765
   </font>
   ~haec erat et~ gravidae munera vitis amat.
      cur hedera cincta est? hedera est gratissima Baccho;
           hoc quoque cur ita sit, discere nulla mora est.
      Nysiadas nymphas puerum quaerente noverca
           hanc frondem cunis opposuisse ferunt.
   <font size="2">
    770
   </font>
   Restat ut inveniam quare toga libera detur
           Lucifero pueris, candide Bacche, tuo:
      sive quod ipse puer semper iuvenisque videris,
           et media est aetas inter utrumque tibi;
      seu quia tu pater es, patres sua pignora, natos,
   <font size="2">
    775
   </font>
   commendant curae numinibusque tuis:
      sive, quod es Liber, vestis quoque libera per te
           sumitur et vitae liberioris iter:
      an quia, cum colerent prisci studiosius agros,
           et faceret patrio rure senator opus,
   <font size="2">
    780
   </font>
   et caperet fasces a curvo consul aratro,
           nec crimen duras esset habere manus,
      rusticus ad ludos populus veniebat in Urbem
           sed dis, non studiis ille dabatur honor:
      luce sua ludos uvae commentor habebat,
   <font size="2">
    785
   </font>
   quos cum taedifera nunc habet ille dea
       ergo ut tironem celebrare frequentia possit,
           visa dies dandae non aliena togae?
      mite caput, pater, huc placataque cornua vertas,
           et des ingenio vela secunda meo.
   <font size="2">
    790
   </font>
   Itur ad Argeos (qui sint, sua pagina dicet)
           hac, si commemini, praeteritaque die.
      stella Lycaoniam vergit declinis ad Arcton
           Miluus: haec illa nocte videnda venit.
      quid dederit volucri, si vis cognoscere, caelum,
   <font size="2">
    795
   </font>
   Saturnus regnis a Iove pulsus erat;
      concitat iratus validos Titanas in arma,
           quaeque fuit fatis debita temptat opem.
      matre satus Terra, monstrum mirabile, taurus
           parte sui serpens posteriore fuit:
   <font size="2">
    800
   </font>
   hunc triplici muro lucis incluserat atris
           Parcarum monitu Styx violenta trium.
      viscera qui tauri flammis adolenda dedisset,
           sors erat aeternos vincere posse deos.
      immolat hunc Briareus facta ex adamante securi,
   <font size="2">
    805
   </font>
   et iamiam flammis exta daturus erat:
      Iuppiter alitibus rapere imperat: attulit illi
           miluus, et meritis venit in astra suis.
  </p>
  <p>
   <b>
    (18. EC) 19. F QVINQ : NP
   </b>
   <b>
    20. GC 21. HC 22. AN
   </b>
  </p>
  <p>
   Una dies media est, et fiunt sacra Minervae,
           nomina quae iunctis quinque diebus habent.
      sanguine prima vacat, nec fas concurrere ferro:
           causa, quod est illa nata Minerva die.
      altera tresque super rasa celebrantur harena:
           ensibus exsertis bellica laeta dea est.
      Pallada nunc pueri teneraeque orate puellae;
   <font size="2">
    815
   </font>
   qui bene placarit Pallada, doctus erit.
      Pallade placata lanam mollire puellae
           discant et plenas exonerare colos.
      illa etiam stantes radio percurrere telas
           erudit et rarum pectine denset opus.
   <font size="2">
    820
   </font>
   hanc cole, qui maculas laesis de vestibus aufers:
           hanc cole, velleribus quisquis aena paras.
      nec quisquam invita faciet bene vincula plantae
           Pallade, sit Tychio doctior ille licet:
      et licet antiquo manibus conlatus Epeo
   <font size="2">
    825
   </font>
   sit prior, irata Pallade mancus erit.
      vos quoque, Phoebea morbos qui pellitis arte,
           munera de vestris pauca referte deae.
      nec vos, turba fere censu fraudata, magistri,
           spernite (discipulos attrahit illa novos),
   <font size="2">
    830
   </font>
   quique moves caelum, tabulamque coloribus uris,
           quique facis docta mollia saxa manu.
      mille dea est operum: certe dea carminis illa est;
           si mereor, studiis adsit amica meis.
      Caelius ex alto qua mons descendit in aequum,
   <font size="2">
    835
   </font>
   hic, ubi non plana est, sed prope plana via,
      parva licet videas Captae delubra Minervae,
           quae dea natali coepit habere suo.
      nominis in dubio causa est. capitale vocamus
           ingenium sollers: ingeniosa dea est.
   <font size="2">
    840
   </font>
   an quia de capitis fertur sine matre paterni
           vertice cum clipeo prosiluisse suo?
      an quia perdomitis ad nos captiva Faliscis
           venit? et hoc signo littera prisca docet.
      an quod habet legem, capitis quae pendere poenas
   <font size="2">
    845
   </font>
   ex illo iubeat furta recepta loco?
      a quacumque trahis ratione vocabula, Pallas,
           pro ducibus nostris aegida semper habe.
  </p>
  <p>
   <b>
    23. B TVBIL : NP
   </b>
  </p>
  <p>
   Summa dies e quinque tubas lustrare canoras
           admonet et forti sacrificare deae.
      nunc potes ad solem sublato dicere voltu
           'hic here Phrixeae vellera pressit ovis.'
      seminibus tostis sceleratae fraude novercae
           sustulerat nullas, ut solet, herba comas:
      mittitur ad tripodas certa qui sorte reportet
   <font size="2">
    855
   </font>
   quam sterili terrae Delphicus edat opem.
      hic quoque corruptus cum semine nuntiat Helles
           et iuvenis Phrixi funera sorte peti.
      usque recusantem cives et tempus et Ino
           compulerunt regem iussa nefanda pati;
   <font size="2">
    860
   </font>
   et soror et Phrixus, velati tempora vittis,
           stant simul ante aras iunctaque fata gemunt.
      aspicit hos, ut forte pependerat aethere, mater
           et ferit attonita pectora nuda manu,
      inque draconigenam nimbis comitantibus urbem
   <font size="2">
    865
   </font>
   desilit, et natos eripit inde suos;
      utque fugam capiant, aries nitidissimus auro
           traditur: ille vehit per freta longa duos.
      dicitur infirma cornu tenuisse sinistra
           femina, cum de se nomina fecit aquae.
   <font size="2">
    870
   </font>
   paene simul periit, dum volt succurrere lapsae,
           frater, et extentas porrigit usque manus.
      flebat, ut amissa gemini consorte pericli,
           caeruleo iunctam nescius esse deo.
      litoribus tactis aries fit sidus; at huius
   <font size="2">
    875
   </font>
   pervenit in Colchas aurea lana domos.
  </p>
  <p>
   <b>
    (24. C Q : REX : C : F) (25. DC) 26. EC
   </b>
  </p>
  <p>
   Tres ubi Luciferos veniens praemiserit Eos,
           tempora nocturnis aequa diurna feres.
  </p>
  <p>
   <b>
    (27. F NP) (28. GC) (29. HC) 30. AC
   </b>
  </p>
  <p>
   Inde quater pastor saturos ubi clauserit haedos,
           canuerint herbae rore recente quater,
      Ianus adorandus cumque hoc Concordia mitis
           et Romana Salus Araque Pacis erit.
  </p>
  <p>
   <b>
    31. BC
   </b>
  </p>
  <p>
   Luna regit menses: huius quoque tempora mensis
           finit Aventino Luna colenda iugo.
  </p>
 </body>
</div>