<div>
 P. VERGILI MARONIS ECLOGA OCTAVA
 <body>
  <p class="pagehead">
   P. VERGILI MARONIS ECLOGA OCTAVA
  </p>
  <p class="internal_navigation">
  </p>
  <p>
   Pastorum musam Damonis et Alphesiboei,
      immemor herbarum quos est mirata iuuenca
      certantis, quorum stupefactae carmine lynces,
      et mutata suos requierunt flumina cursus,
      Damonis musam dicemus et Alphesiboei.
   <font size="2">
    5
   </font>
   Tu mihi seu magni superas iam saxa Timaui,
      siue oram Illyrici legis aequoris, en erit umquam
      ille dies, mihi cum liceat tua dicere facta?
      En erit, ut liceat totum mihi ferre per orbem
      sola Sophocleo tua carmina digna coturno?
   <font size="2">
    10
   </font>
   A te principium; tibi desinet: accipe iussis
      carmina coepta tuis, atque hanc sine tempora circum
      inter uictricis hederam tibi serpere laurus.
           Frigida uix caelo noctis decesserat umbra,
      cum ros in tenera pecori gratissimus herba,
   <font size="2">
    15
   </font>
   incumbens tereti Damon sic coepit oliuae:
           "Nascere, praeque diem ueniens age, Lucifer, almum,
      coniugis indigno Nysae deceptus amore
      dum queror, et diuos, quamquam nil testibus illis
      profeci, extrema moriens tamen adloquor hora.
   <font size="2">
    20
   </font>
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Maenalus argutumque nemus pinosque loquentis
      semper habet; semper pastorum ille audit amores
      Panaque, qui primus calamos non passus inertis.
  </p>
  <p>
   <font size="3">
    Incipe Maenalios mecum, mea tibia, uersus.
   </font>
   <font size="2">
    25
   </font>
  </p>
  <p>
   Mopso Nysa datur: quid non speremus amantes?
      Iungentur iam grypes equis, aeuoque sequenti
      cum canibus timidi ueniet ad pocula dammae.
  </p>
  <p>
   <font size="3">
    Incipe Maenalios mecum, mea tibia, uersus.
   </font>
   <font size="2">
    28a
   </font>
  </p>
  <p>
   Mopse, nouas incide faces: tibi ducitur uxor;
      sparge, marite, nuces: tibi deserit Hesperus Oetam.
   <font size="2">
    30
   </font>
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   O digno coniuncta uiro, dum despicis omnis,
      dumque tibi est odio mea fistula dumque capellae
      hirsutumque supercilium promissaque barba,
      nec curare deum credis mortalia quemquam!
   <font size="2">
    35
   </font>
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Saepibus in nostris paruam te roscida mala
      (dux ego uester eram) uidi cum matre legentem;
      alter ab undecimo tum me iam acceperat annus;
      iam fragilis poteram a terra contingere ramos:
   <font size="2">
    40
   </font>
   ut uidi, ut perii, ut me malus abstulit error!
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Nunc scio quid sit Amor: duris in cautibus illum
      aut Tmaros aut Rhodope aut extremi Garamantes
      nec generis nostri puerum nec sanguinis edunt.
   <font size="2">
    45
   </font>
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Saeuos Amor docuit natorum sanguine matrem
      commaculare manus; crudelis tu quoque, mater:
      crudelis mater magis, an puer improbus ille?
      Improbus ille puer; crudelis tu quoque, mater.
   <font size="2">
    50
   </font>
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Nunc et ouis ultro fugiat lupus; aurea durae
      mala ferant quercus, narcisso floreat alnus,
      pinguia corticibus sudent electra myricae,
      certent et cycnis ululae, sit Tityrus Orpheus,
   <font size="2">
    55
   </font>
   Orpheus in siluis, inter delphinas Arion.
  </p>
  <p>
   <font size="3">
    Incipe Maenalios mecum, mea tibia, uersus.
   </font>
  </p>
  <p>
   Omnia uel medium fiat mare. Viuite, siluae:
      praeceps aerii specula de montis in undas
      deferar; extremum hoc munus morientis habeto.
   <font size="2">
    60
   </font>
  </p>
  <p>
   <font size="3">
    Desine Maenalios, iam desine, tibia, uersus."
   </font>
  </p>
  <p>
   Haec Damon. Vos, quae responderit Alphesiboeus,
      ducite, Pierides: non omnia possumus omnes.
           "Effer aquam, et molli cinge haec altaria uitta,
      uerbenasque adole pinguis et mascula tura,
   <font size="2">
    65
   </font>
   coniugis ut magicis sanos auertere sacris
      experiar sensus: nihil hic nisi carmina desunt.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Carmina uel caelo possunt deducere lunam;
      caminibus Circe socios mutauit Vlixi;
   <font size="2">
    70
   </font>
   frigidus in pratis cantando rumpitur anguis.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Terna tibi haec primum triplici diuersa colore
      licia circumdo, terque haec altaria circum
      effigiem duco: numero deus impare gaudet.
   <font size="2">
    75
   </font>
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Necte tribus nodis ternos, Amarylli, colores;
      necte, Amarylli, modo et "Veneris" dic "uincula necto".
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Limus ut hic durescit, et haec ut cera liquescit
   <font size="2">
    80
   </font>
   uno eodemque igni, sic nostro Daphnis amore.
      Sparge molam et fragilis incende bitumine laurus.
      Daphnis me malus urit; ego hanc in Daphnide laurum.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Talis amor Daphnim, qualis cum fessa iuuencum
   <font size="2">
    85
   </font>
   per nemora atque altos quaerendo bucula lucos,
      propter aquae riuom, uiridi procumbit in ulua
      perdita, nec serae meminit decedere nocti,
      talis amor teneat, nec sit mihi cura mederi.
   <font size="3">
    Ducite ab urbe domum, mea carmina, ducite Daphnim.
   </font>
   <font size="2">
    90
   </font>
  </p>
  <p>
   Has olim exuuias mihi perfidus ille reliquit,
      pignora cara sui; quae nunc ego limine in ipso,
      terra, tibi mando: debent haec pignora Daphnim.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Has herbas atque haec Ponto mihi lecta uenena
   <font size="2">
    95
   </font>
   ipse dedit Moeris (nascuntur pluruma Ponto);
      his ego saepe lupum fieri et se condere siluis
      Moerim, saepe animas imis excire sepulcris,
      atque satas alio uidi traducere messis.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
   <font size="2">
    100
   </font>
  </p>
  <p>
   Fer cineres, Amarylli, foras, riuoque fluenti
      transque caput iace, nec respexeris. His ego Daphnim
      adgrediar; nihil ille deos, nil carmina curat.
  </p>
  <p>
   <font size="3">
    Ducite ab urbe domum, mea carmina, ducite Daphnim.
   </font>
  </p>
  <p>
   Aspice: corripuit tremulis altaria flammis
   <font size="2">
    105
   </font>
   sponte sua, dum ferre moror, cinis ipse. Bonum sit!
      Nescio quid certe est, et Hylax in limine latrat.
      Credimus? an qui amant ipsi sibi somnia fingunt?
  </p>
  <p>
   <font size="3">
    Parcite, ab urbe uenit, iam parcite, carmina, Daphnis."
   </font>
  </p>
 </body>
</div>