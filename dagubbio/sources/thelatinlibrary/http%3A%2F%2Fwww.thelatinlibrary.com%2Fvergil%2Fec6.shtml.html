<div>
 P. VERGILI MARONIS ECLOGA SEXTA
 <body>
  <p class="pagehead">
   P. VERGILI MARONIS ECLOGA SEXTA
  </p>
  <p class="internal_navigation">
  </p>
  <p>
   Prima Syracosio dignata est ludere uersu
      nostra, neque erubuit siluas habitare, Thalia.
      Cum canerem reges et proelia, Cynthius aurem
      uellit, et admonuit: "Pastorem, Tityre, pinguis
      pascere oportet ouis, deductum dicere carmen."
   <font size="2">
    5
   </font>
   Nunc ego (namque super tibi erunt, qui dicere laudes,
      Vare, tuas cupiant, et tristia condere bella)
      agrestem tenui meditabor harundine musam.
      Non iniussa cano. Si quis tamen haec quoque, si quis
      captus amore leget, te nostrae, Vare, myricae,
   <font size="2">
    10
   </font>
   te nemus omne canet; nec Phoebo gratior ulla est
      quam sibi quae Vari praescripsit pagina nomen.
      Pergite, Pierides. Chromis et Mnasylus in antro
      Silenum pueri somno uidere iacentem,
      inflatum hesterno uenas, ut semper, Iaccho;
   <font size="2">
    15
   </font>
   serta procul tantum capiti delapsa iacebant,
      et grauis attrita pendebat cantharus ansa.
      Adgressi (nam saepe senex spe carminis ambo
      luserat) iniciunt ipsis ex uincula sertis.
      Addit se sociam timidisque superuenit Aegle.
   <font size="2">
    20
   </font>
   Aegle, Naiadum pulcherrima, iamque uidenti
      sanguineis frontem moris et tempora pingit.
      Ille dolum ridens: "Quo uincula nectitis?" inquit.
      "Soluite me, pueri; satis est potuisse uideri.
      Carmina quae uoltis cognoscite; carmina uobis,
   <font size="2">
    25
   </font>
   huic aliud mercedis erit." Simul incipit ipse.
      Tum uero in numerum Faunosque ferasque uideres
      ludere, tum rigidas motare cacumina quercus.
      Nec tantum Phoebo gaudet Parnasia rupes,
      nec tantum Rhodope miratur et Ismarus Orphea.
   <font size="2">
    30
   </font>
   Namque canebat uti magnum per inane coacta
      semina terrarumque animaeque marisque fuissent
      et liquidi simul ignis; ut his exordia primis
      omnia, et ipse tener mundi concreuerit orbis;
      tum durare solum et discludere Nerea ponto
   <font size="2">
    35
   </font>
   coeperit, et rerum paulatim sumere formas;
      iamque nouom terrae stupeant lucescere solem,
      altius atque cadant submotis nubibus imbres,
      incipiant siluae cum primum surgere, cumque
      rara per ignaros errent animalia montis.
   <font size="2">
    40
   </font>
   Hinc lapides Pyrrhae iactos, Saturnia regna,
      Caucasiasque refert uolucris, furtumque Promethei.
      His adiungit Hylan nautae quo fonte relictum
      clamassent, ut litus Hyla, Hyla, omne sonaret;
      et fortunatam, si numquam armenta fuissent,
   <font size="2">
    45
   </font>
   Pasiphaen niuei solatur amore iuuenci.
      A! uirgo infelix, quae te dementia cepit!
      Proetides implerunt falsis mugitibus agros;
      at non tam turpis pecudum tamen ulla secuta
      concubitus, quamuis collo timuisset aratrum,
   <font size="2">
    50
   </font>
   et saepe in leui quaesisset cornua fronte.
      A! uirgo infelix, tu nunc in montibus erras:
      ille, latus niueum molli fultus hyacintho,
      ilice sub nigra pallentis ruminat herbas,
      aut aliquam in magno sequitur grege. "Claudite Nymphae,
   <font size="2">
    55
   </font>
   Dictaeae Nymphae, nemorum iam claudite saltus,
      si qua forte ferant oculis sese obuia nostris
      errabunda bouis uestigia: forsitan illum
      aut herba captum uiridi aut armenta secutum
      perducant aliquae stabula ad Cortynia uaccae."
   <font size="2">
    60
   </font>
   Tum canit Hesperidum miratam mala puellam;
      tum Phaethontiadas musco circundat amarae
      corticis, atque solo proceras erigit alnos.
      Tum canit, errantem Permessi ad flumina Gallum
      Aonas in montis ut duxerit una sororum,
   <font size="2">
    65
   </font>
   utque uiro Phoebi chorus adsurrexerit omnis;
      ut Linus haec illi diuino carmine pastor,
      floribus atque apio crinis ornatus amaro,
      dixerit: "Hos tibi dant calamos, en accipe, Musae,
      Ascraeo quos ante seni; quibus ille solebat
   <font size="2">
    70
   </font>
   cantando rigidas deducere montibus ornos.
      His tibi Grynei nemoris dicatur origo,
      ne quis sit lucus quo se plus iactet Apollo."
      Quid loquar aut Scyllam Nisi, quam fama secuta est
      candida succinctam latrantibus inguina monstris
   <font size="2">
    75
   </font>
   Dulichias uexasse rates, et gurgite in alto,
      a, timidos nautas canibus lacerasse marinis,
      aut ut mutatos Terei narrauerit artus,
      quas illi Philomela dapes, quae dona pararit,
      quo cursu deserta petiuerit, et quibus ante
   <font size="2">
    80
   </font>
   infelix sua tecta super uolitauerit alis?
      Omnia, quae Phoebo quondam meditante beatus
      audiit Eurotas iussitque ediscere laurus,
      ille canit (pulsae referunt ad sidera ualles),
      cogere donec ouis stabulis numerumque referre
   <font size="2">
    85
   </font>
   iussit et inuito processit Vesper Olympo.
  </p>
 </body>
</div>