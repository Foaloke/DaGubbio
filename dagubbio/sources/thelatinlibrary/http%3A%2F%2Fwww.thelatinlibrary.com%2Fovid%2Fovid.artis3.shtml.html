<div>
 Ovid: Ars Amatoria III
 <body>
  <p class="pagehead">
   P. OVIDI NASONIS LIBER TERTIVS ARTIS AMATORIAE
  </p>
  <p class="border">
  </p>
  <p>
   Arma dedi Danais in Amazonas; arma supersunt,
           Quae tibi dem et turmae, Penthesilea, tuae.
      Ite in bella pares; vincant, quibus alma Dione
           Faverit et toto qui volat orbe puer.
      Non erat armatis aequum concurrere nudas;
   <font size="2">
    5
   </font>
   Sic etiam vobis vincere turpe, viri.
      Dixerit e multis aliquis 'quid virus in angues
           Adicis, et rabidae tradis ovile lupae?'
      Parcite paucarum diffundere crimen in omnes;
           Spectetur meritis quaeque puella suis.
   <font size="2">
    10
   </font>
   Si minor Atrides Helenen, Helenesque sororem
           Quo premat Atrides crimine maior habet,
      Si scelere Oeclides Talaioniae Eriphylae
           Vivus et in vivis ad Styga venit equis,
      Est pia Penelope lustris errante duobus
   <font size="2">
    15
   </font>
   Et totidem lustris bella gerente viro.
      Respice Phylaciden et quae comes isse marito
           Fertur et ante annos occubuisse suos.
      Fata Pheretiadae coniunx Pagasaea redemit:
           Proque viro est uxor funere lata viri.
   <font size="2">
    20
   </font>
   'Accipe me, Capaneu! cineres miscebimus' inquit
           Iphias, in medios desiluitque rogos.
      Ipsa quoque et cultu est et nomine femina Virtus:
           Non mirum, populo si placet illa suo.
      Nec tamen hae mentes nostra poscuntur ab arte:
   <font size="2">
    25
   </font>
   Conveniunt cumbae vela minora meae.
      Nil nisi lascivi per me discuntur amores;
           Femina praecipiam quo sit amanda modo.
      Femina nec flammas nec saevos excutit arcus;
           Parcius haec video tela nocere viris.
   <font size="2">
    30
   </font>
   Saepe viri fallunt: tenerae non saepe puellae,
           Paucaque, si quaeras, crimina fraudis habent.
      Phasida iam matrem fallax dimisit Iason:
           Venit in Aesonios altera nupta sinus.
      Quantum in te, Theseu, volucres Ariadna marinas
   <font size="2">
    35
   </font>
   Pavit, in ignoto sola relicta loco!
      Quaere, novem cur una viae dicantur, et audi
           Depositis silvas Phyllida flesse comis.
      Et famam pietatis habet, tamen hospes et ensem
           Praebuit et causam mortis, Elissa, tuae.
   <font size="2">
    40
   </font>
   Quid vos perdiderit, dicam? nescistis amare:
           Defuit ars vobis; arte perennat amor.
      Nunc quoque nescirent: sed me Cytherea docere
           Iussit, et ante oculos constitit ipsa meos.
      Tum mihi 'Quid miserae' dixit 'meruere puellae?
   <font size="2">
    45
   </font>
   Traditur armatis vulgus inerme viris.
      Illos artifices gemini fecere libelli:
           Haec quoque pars monitis erudienda tuis.
      Probra Therapnaeae qui dixerat ante maritae,
           Mox cecinit laudes prosperiore lyra.
   <font size="2">
    50
   </font>
   Si bene te novi (cultas ne laede puellas!)
           Gratia, dum vives, ista petenda tibi est.'
      Dixit, et e myrto (myrto nam vincta capillos
           Constiterat) folium granaque pauca dedit;
      Sensimus acceptis numen quoque: purior aether
   <font size="2">
    55
   </font>
   Fulsit, et e toto pectore cessit onus.
      Dum facit ingenium, petite hinc praecepta, puellae,
           Quas pudor et leges et sua iura sinunt.
      Venturae memores iam nunc estote senectae:
           Sic nullum vobis tempus abibit iners.
   <font size="2">
    60
   </font>
   Dum licet, et vernos etiamnum educitis annos,
           Ludite: eunt anni more fluentis aquae;
      Nec quae praeteriit, iterum revocabitur unda,
           Nec quae praeteriit, hora redire potest.
      Utendum est aetate: cito pede labitur aetas,
   <font size="2">
    65
   </font>
   Nec bona tam sequitur, quam bona prima fuit.
      Hos ego, qui canent, frutices violaria vidi:
           Hac mihi de spina grata corona data est.
      Tempus erit, quo tu, quae nunc excludis amantes,
           Frigida deserta nocte iacebis anus,
   <font size="2">
    70
   </font>
   Nec tua frangetur nocturna ianua rixa,
           Sparsa nec invenies limina mane rosa.
      Quam cito (me miserum!) laxantur corpora rugis,
           Et perit in nitido qui fuit ore color.
      Quasque fuisse tibi canas a virgine iuras,
   <font size="2">
    75
   </font>
   Spargentur subito per caput omne comae.
      Anguibus exuitur tenui cum pelle vetustas,
           Nec faciunt cervos cornua iacta senes:
      Nostra sine auxilio fugiunt bona; carpite florem,
           Qui, nisi carptus erit, turpiter ipse cadet.
   <font size="2">
    80
   </font>
   Adde, quod et partus faciunt breviora iuventae
           Tempora: continua messe senescit ager.
      Latmius Endymion non est tibi, Luna, rubori,
           Nec Cephalus roseae praeda pudenda deae.
      Ut Veneri, quem luget adhuc, donetur Adonis:
   <font size="2">
    85
   </font>
   Unde habet Aenean Harmoniamque suos?
      Ite per exemplum, genus o mortale, dearum,
           Gaudia nec cupidis vestra negate viris.
      Ut iam decipiant, quid perditis? omnia constant;
           Mille licet sumant, deperit inde nihil.
   <font size="2">
    90
   </font>
   Conteritur ferrum, silices tenuantur ab usu:
           Sufficit et damni pars caret illa metu.
      Quis vetet adposito lumen de lumine sumi?
           Quisve cavo vastas in mare servet aquas?
      Et tamen ulla viro mulier 'non expedit' inquit?
   <font size="2">
    95
   </font>
   Quid, nisi quam sumes, dic mihi, perdis aquam?
      Nec vos prostituit mea vox, sed vana timere
           Damna vetat: damnis munera vestra carent.
      Sed me flaminibus venti maioris iturum,
           Dum sumus in portu, provehat aura levis.
   <font size="2">
    100
   </font>
   Ordior a cultu; cultis bene Liber ab uvis
           Provenit, et culto stat seges alta solo.
      Forma dei munus: forma quota quaeque superbit?
           Pars vestrum tali munere magna caret.
      Cura dabit faciem; facies neglecta peribit,
   <font size="2">
    105
   </font>
   Idaliae similis sit licet illa deae.
      Corpora si veteres non sic coluere puellae,
           Nec veteres cultos sic habuere viros;
      Si fuit Andromache tunicas induta valentes,
           Quid mirum? duri militis uxor erat.
   <font size="2">
    110
   </font>
   Scilicet Aiaci coniunx ornata venires,
           Cui tegumen septem terga fuere boum?
      Simplicitas rudis ante fuit: nunc aurea Roma est,
           Et domiti magnas possidet orbis opes.
      Aspice quae nunc sunt Capitolia, quaeque fuerunt:
   <font size="2">
    115
   </font>
   Alterius dices illa fuisse Iovis.
      Curia, concilio quae nunc dignissima tanto,
           De stipula Tatio regna tenente fuit.
      Quae nunc sub Phoebo ducibusque Palatia fulgent,
           Quid nisi araturis pascua bubus erant?
   <font size="2">
    120
   </font>
   Prisca iuvent alios: ego me nunc denique natum
           Gratulor: haec aetas moribus apta meis.
      Non quia nunc terrae lentum subducitur aurum,
           Lectaque diverso litore concha venit:
      Nec quia decrescunt effosso marmore montes,
   <font size="2">
    125
   </font>
   Nec quia caeruleae mole fugantur aquae:
      Sed quia cultus adest, nec nostros mansit in annos
           Rusticitas, priscis illa superstes avis.
      Vos quoque nec caris aures onerate lapillis,
           Quos legit in viridi decolor Indus aqua,
   <font size="2">
    130
   </font>
   Nec prodite graves insuto vestibus auro,
           Per quas nos petitis, saepe fugatis, opes.
      Munditiis capimur: non sint sine lege capilli:
           Admotae formam dantque negantque manus.
      Nec genus ornatus unum est: quod quamque decebit
   <font size="2">
    135
   </font>
   Eligat, et speculum consulate ante suum.
      Longa probat facies capitis discrimina puri:
           Sic erat ornatis Laodamia comis.
      Exiguum summa nodum sibi fronte relinqui,
           Ut pateant aures, ora rotunda volunt.
   <font size="2">
    140
   </font>
   Alterius crines umero iactentur utroque:
           Talis es adsumpta, Phoebe canore, lyra.
      Altera succinctae religetur more Dianae,
           Ut solet, attonitas cum petit illa feras.
      Huic decet inflatos laxe iacuisse capillos:
   <font size="2">
    145
   </font>
   Illa sit adstrictis impedienda comis;
      Hanc placet ornari testudine Cyllenea:
           Sustineat similes fluctibus illa sinus.
      Sed neque ramosa numerabis in ilice glandes,
           Nec quot apes Hyblae, nec quot in Alpe ferae,
   <font size="2">
    150
   </font>
   Nec mihi tot positus numero conprendere fas est:
           Adicit ornatus proxima quaeque dies.
      Et neglecta decet multas coma; saepe iacere
           Hesternam credas; illa repexa modo est.
      Ars casum simulat; sic capta vidit ut urbe
   <font size="2">
    155
   </font>
   Alcides Iolen, 'hanc ego' dixit 'amo.'
      Talem te Bacchus Satyris clamantibus euhoe
           Sustulit in currus, Cnosi relicta, suos.
      O quantum indulget vestro natura decori,
           Quarum sunt multis damna pianda modis!
   <font size="2">
    160
   </font>
   Nos male detegimur, raptique aetate capilli,
           Ut Borea frondes excutiente, cadunt.
      Femina canitiem Germanis inficit herbis,
           Et melior vero quaeritur arte color:
      Femina procedit densissima crinibus emptis,
   <font size="2">
    165
   </font>
   Proque suis alios efficit aere suos.
      Nec rubor est emisse; palam venire videmus
           Herculis ante oculos virgineumque chorum.
      Quid de veste loquar? Nec vos, segmenta, requiro
           Nec te, quae Tyrio murice, lana, rubes.
   <font size="2">
    170
   </font>
   Cum tot prodierint pretio leviore colores,
           Quis furor est census corpore ferre suos!
      Aeris, ecce, color, tum cum sine nubibus aer,
           Nec tepidus pluvias concitat auster aquas:
      Ecce, tibi similis, quae quondam Phrixon et Hellen
   <font size="2">
    175
   </font>
   Diceris Inois eripuisse dolis;
      Hic undas imitatur, habet quoque nomen ab undis:
           Crediderim nymphas hac ego veste tegi.
      Ille crocum simulat: croceo velatur amictu,
           Roscida luciferos cum dea iungit equos:
   <font size="2">
    180
   </font>
   Hic Paphias myrtos, hic purpureas amethystos,
           Albentesve rosas, Threiciamve gruem;
      Nec glandes, Amarylli, tuae, nec amygdala desunt;
           Et sua velleribus nomina cera dedit.
      Quot nova terra parit flores, cum vere tepenti
   <font size="2">
    185
   </font>
   Vitis agit gemmas pigraque fugit hiemps,
      Lana tot aut plures sucos bibit; elige certos:
           Nam non conveniens omnibus omnis erit.
      Pulla decent niveas: Briseida pulla decebant:
           Cum rapta est, pulla tum quoque veste fuit.
   <font size="2">
    190
   </font>
   Alba decent fuscas: albis, Cephei, placebas:
           Sic tibi vestitae pressa Seriphos erat.
      Quam paene admonui, ne trux caper iret in alas,
           Neve forent duris aspera crura pilis!
      Sed non Caucasea doceo de rupe puellas,
   <font size="2">
    195
   </font>
   Quaeque bibant undas, Myse Caice, tuas.
      Quid si praecipiam ne fuscet inertia dentes,
           Oraque suscepta mane laventur aqua?
      Scitis et inducta candorem quaerere creta:
           Sanguine quae vero non rubet, arte rubet.
   <font size="2">
    200
   </font>
   Arte supercilii confinia nuda repletis,
           Parvaque sinceras velat aluta genas.
      Nec pudor est oculos tenui signare favilla,
           Vel prope te nato, lucide Cydne, croco.
      Est mihi, quo dixi vestrae medicamina formae,
   <font size="2">
    205
   </font>
   Parvus, sed cura grande, libellus, opus;
      Hinc quoque praesidium laesae petitote figurae;
           Non est pro vestris ars mea rebus iners.
      Non tamen expositas mensa deprendat amator
           Pyxidas: ars faciem dissimulata iuvat.
   <font size="2">
    210
   </font>
   Quem non offendat toto faex inlita vultu,
           Cum fluit in tepidos pondere lapsa sinus?
      Oesypa quid redolent? quamvis mittatur Athenis
           Demptus ab inmundo vellere sucus ovis.
      Nec coram mixtas cervae sumpsisse medullas,
   <font size="2">
    215
   </font>
   Nec coram dentes defricuisse probem;
      Ista dabunt formam, sed erunt deformia visu:
           Multaque, dum fiunt, turpia, facta placent;
      Quae nunc nomen habent operosi signa Myronis
           Pondus iners quondam duraque massa fuit;
   <font size="2">
    220
   </font>
   Anulus ut fiat, primo conliditur aurum;
           Quas geritis vestis, sordida lana fuit;
      Cum fieret, lapis asper erat: nunc, nobile signum,
           Nuda Venus madidas exprimit imbre comas.
      Tu quoque dum coleris, nos te dormire putemus;
   <font size="2">
    225
   </font>
   Aptius a summa conspiciere manu.
      Cur mihi nota tuo causa est candoris in ore?
           Claude forem thalami! quid rude prodis opus?
      Multa viros nescire decet; pars maxima rerum
           Offendat, si non interiora tegas.
   <font size="2">
    230
   </font>
   Aurea quae splendent ornato signa theatro,
           Inspice, contemnes: brattea ligna tegit;
      Sed neque ad illa licet populo, nisi facta, venire,
           Nec nisi summotis forma paranda viris.
      At non pectendos coram praebere capillos,
   <font size="2">
    235
   </font>
   Ut iaceant fusi per tua terga, veto.
      Illo praecipue ne sis morosa caveto
           Tempore, nec lapsas saepe resolve comas.
      Tuta sit ornatrix; odi, quae sauciat ora
           Unguibus et rapta brachia figit acu.
   <font size="2">
    240
   </font>
   Devovet, ut tangit, dominae caput illa, simulque
           Plorat in invisas sanguinolenta comas.
      Quae male crinita est, custodem in limine ponat,
           Orneturve Bonae semper in aede deae.
      Dictus eram subito cuidam venisse puellae:
   <font size="2">
    245
   </font>
   Turbida perversas induit illa comas.
      Hostibus eveniat tam foedi causa pudoris,
           Inque nurus Parthas dedecus illud eat.
      Turpe pecus mutilum, turpis sine gramine campus,
           Et sine fronde frutex, et sine crine caput.
   <font size="2">
    250
   </font>
   Non mihi venistis, Semele Ledeve, docendae,
           Perque fretum falso, Sidoni, vecta bove,
      Aut Helene, quam non stulte, Menelae, reposcis,
           Tu quoque non stulte, Troice raptor, habes.
      Turba docenda venit, pulchrae turpesque puellae:
   <font size="2">
    255
   </font>
   Pluraque sunt semper deteriora bonis.
      Formosae non artis opem praeceptaque quaerunt:
           Est illis sua dos, forma sine arte potens;
      Cum mare compositum est, securus navita cessat:
           Cum tumet, auxiliis adsidet ille suis.
   <font size="2">
    260
   </font>
   Rara tamen mendo facies caret: occule mendas,
           Quaque potes vitium corporis abde tui.
      Si brevis es, sedeas, ne stans videare sedere:
           Inque tuo iaceas quantulacumque toro;
      Hic quoque, ne possit fieri mensura cubantis,
   <font size="2">
    265
   </font>
   Iniecta lateant fac tibi veste pedes.
      Quae nimium gracilis, pleno velamina filo
           Sumat, et ex umeris laxus amictus eat.
      Pallida purpureis spargat sua corpora virgis,
           Nigrior ad Pharii confuge piscis opem.
   <font size="2">
    270
   </font>
   Pes malus in nivea semper celetur aluta:
           Arida nec vinclis crura resolve suis.
      Conveniunt tenues scapulis analemptrides altis:
           Angustum circa fascia pectus eat.
      Exiguo signet gestu, quodcumque loquetur,
   <font size="2">
    275
   </font>
   Cui digiti pingues et scaber unguis erit.
      Cui gravis oris odor numquam ieiuna loquatur,
           Et semper spatio distet ab ore viri.
      Si niger aut ingens aut non erit ordine natus
           Dens tibi, ridendo maxima damna feres.
   <font size="2">
    280
   </font>
   Quis credat? discunt etiam ridere puellae,
           Quaeritur aque illis hac quoque parte decor.
      Sint modici rictus, parvaeque utrimque lacunae,
           Et summos dentes ima labella tegant.
      Nec sua perpetuo contendant ilia risu,
   <font size="2">
    285
   </font>
   Sed leve nescio quid femineumque sonent.
      Est, quae perverso distorqueat ora cachinno:
           Risu concussa est altera, flere putes.
      Illa sonat raucum quiddam atque inamabile ridet,
           Ut rudit a scabra turpis asella mola.
   <font size="2">
    290
   </font>
   Quo non ars penetrat? discunt lacrimare decenter,
           Quoque volunt plorant tempore, quoque modo.
      Quid, cum legitima fraudatur littera voce,
           Blaesaque fit iusso lingua coacta sono?
      In vitio decor est: quaerunt male reddere verba;
   <font size="2">
    295
   </font>
   Discunt posse minus, quam potuere, loqui.
      Omnibus his, quoniam prosunt, inpendite curam:
           Discite femineo corpora ferre gradu.
      Est et in incessu pars non temnenda decoris:
           Allicit ignotos ille fugatque viros.
   <font size="2">
    300
   </font>
   Haec movet arte latus, tunicisque fluentibus auras
           Accipit, expensos fertque superba pedes:
      Illa velut coniunx Umbri rubicunda mariti
           Ambulat, ingentes varica fertque gradus.
      Sed sit, ut in multis, modus hic quoque: rusticus alter
   <font size="2">
    305
   </font>
   Motus, concesso mollior alter erit.
      Pars umeri tamen ima tui, pars summa lacerti
           Nuda sit, a laeva conspicienda manu.
      Hoc vos praecipue, niveae, decet: hoc ubi vidi,
           Oscula ferre umero, qua patet usque, libet.
   <font size="2">
    310
   </font>
   Monstra maris Sirenes erant, quae voce canora
           Quamlibet admissas detinuere rates.
      His sua Sisyphides auditis paene resolvit
           Corpora, nam sociis inlita cera fuit.
      Res est blanda canor: discant cantare puellae:
   <font size="2">
    315
   </font>
   Pro facie multis vox sua lena fuit.
      Et modo marmoreis referant audita theatris,
           Et modo Niliacis carmina lusa modis.
      Nec plectrum dextra, citharam tenuisse sinistra
           Nesciat arbitrio femina docta meo.
   <font size="2">
    320
   </font>
   Saxa ferasque lyra movit Rhodopeius Orpheus,
           Tartareosque lacus tergeminumque canem.
      Saxa tuo cantu, vindex iustissime matris,
           Fecerunt muros officiosa novos.
      Quamvis mutus erat, voci favisse putatur
   <font size="2">
    325
   </font>
   Piscis, Arioniae fabula nota lyrae.
      Disce etiam duplici genialia nablia palma
           Verrere: conveniunt dulcibus illa iocis.
      Sit tibi Callimachi, sit Coi nota poetae,
           Sit quoque vinosi Teia Musa senis;
   <font size="2">
    330
   </font>
   Nota sit et Sappho (quid enim lascivius illa?),
           Cuive pater vafri luditur arte Getae.
      Et teneri possis carmen legisse Properti,
           Sive aliquid Galli, sive, Tibulle, tuum:
      Dictaque Varroni fulvis insignia villis
   <font size="2">
    335
   </font>
   Vellera, germanae, Phrixe, querenda tuae:
      Et profugum Aenean, altae primordia Romae,
           Quo nullum Latio clarius extat opus.
      Forsitan et nostrum nomen miscebitur istis,
           Nec mea Lethaeis scripta dabuntur aquis:
   <font size="2">
    340
   </font>
   Atque aliquis dicet 'nostri lege culta magistri
           Carmina, quis partes instruit ille duas:
      Deve tribus libris, titulus quos signat Amorum,
           Elige, quod docili molliter ore legas:
      Vel tibi composita cantetur Epistola voce:
   <font size="2">
    345
   </font>
   Ignotum hoc aliis ille novavit opus.'
      O ita, Phoebe, velis! ita vos, pia numina vatum,
           Insignis cornu Bacche, novemque deae!
      Quis dubitet, quin scire velim saltare puellam,
           Ut moveat posito brachia iussa mero?
   <font size="2">
    350
   </font>
   Artifices lateris, scenae spectacula, amantur:
           Tantum mobilitas illa decoris habet.
      Parva monere pudet, talorum dicere iactus
           Ut sciat, et vires, tessera missa, tuas:
      Et modo tres iactet numeros, modo cogitet, apte
   <font size="2">
    355
   </font>
   Quam subeat partem callida, quamque vocet.
      Cautaque non stulte latronum proelia ludat,
           Unus cum gemino calculus hoste perit,
      Bellatorque sua prensus sine compare bellat,
           Aemulus et coeptum saepe recurrit iter.
   <font size="2">
    360
   </font>
   Reticuloque pilae leves fundantur aperto,
           Nec, nisi quam tolles, ulla movenda pila est.
      Est genus, in totidem tenui ratione redactum
           Scriptula, quot menses lubricus annus habet:
      Parva tabella capit ternos utrimque lapillos,
   <font size="2">
    365
   </font>
   In qua vicisse est continuasse suos.
      Mille facesse iocos; turpe est nescire puellam
           Ludere: ludendo saepe paratur amor.
      Sed minimus labor est sapienter iactibus uti:
           Maius opus mores composuisse suos.
   <font size="2">
    370
   </font>
   Tum sumus incauti, studioque aperimur in ipso,
           Nudaque per lusus pectora nostra patent;
      Ira subit, deforme malum, lucrique cupido,
           Iurgiaque et rixae sollicitusque dolor:
      Crimina dicuntur, resonat clamoribus aether,
   <font size="2">
    375
   </font>
   Invocat iratos et sibi quisque deos:
      Nulla fides, tabulaeque novae per vota petuntur;
           Et lacrimis vidi saepe madere genas.
      Iuppiter a vobis tam turpia crimina pellat,
           In quibus est ulli cura placere viro.
   <font size="2">
    380
   </font>
   Hos ignava iocos tribuit natura puellis;
           Materia ludunt uberiore viri.
      Sunt illis celeresque pilae iaculumque trochique
           Armaque et in gyros ire coactus equus.
      Nec vos Campus habet, nec vos gelidissima Virgo,
   <font size="2">
    385
   </font>
   Nec Tuscus placida devehit amnis aqua.
      At licet et prodest Pompeias ire per umbras,
           Virginis aetheriis cum caput ardet equis;
      Visite laurigero sacrata Palatia Phoebo:
           Ille Paraetonicas mersit in alta rates;
   <font size="2">
    390
   </font>
   Quaeque soror coniunxque ducis monimenta pararunt,
           Navalique gener cinctus honore caput;
      Visite turicremas vaccae Memphitidos aras,
           Visite conspicuis terna theatra locis;
      Spectentur tepido maculosae sanguine harenae,
   <font size="2">
    395
   </font>
   Metaque ferventi circueunda rota.
      Quod latet, ignotum est: ignoti nulla cupido:
           Fructus abest, facies cum bona teste caret.
      Tu licet et Thamyram superes et Amoebea cantu,
           Non erit ignotae gratia magna lyrae.
   <font size="2">
    400
   </font>
   Si Venerem Cous nusquam posuisset Apelles,
           Mersa sub aequoreis illa lateret aquis.
      Quid petitur sacris, nisi tantum fama, poetis?
           Hoc votum nostri summa laboris habet.
      Cura deum fuerant olim regumque poetae:
   <font size="2">
    405
   </font>
   Praemiaque antiqui magna tulere chori.
      Sanctaque maiestas et erat venerabile nomen
           Vatibus, et largae saepe dabantur opes.
      Ennius emeruit, Calabris in montibus ortus,
           Contiguus poni, Scipio magne, tibi.
   <font size="2">
    410
   </font>
   Nunc ederae sine honore iacent, operataque doctis
           Cura vigil Musis nomen inertis habet.
      Sed famae vigilare iuvat: quis nosset Homerum,
           Ilias aeternum si latuisset opus?
      Quis Danaen nosset, si semper clusa fuisset,
   <font size="2">
    415
   </font>
   Inque sua turri perlatuisset anus?
      Utilis est vobis, formosae, turba, puellae.
           Saepe vagos ultra limina ferte pedes.
      Ad multas lupa tendit oves, praedetur ut unam,
           Et Iovis in multas devolat ales aves.
   <font size="2">
    420
   </font>
   Se quoque det populo mulier speciosa videndam:
           Quem trahat, e multis forsitan unus erit.
      Omnibus illa locis maneat studiosa placendi,
           Et curam tota mente decoris agat.
      Casus ubique valet; semper tibi pendeat hamus:
   <font size="2">
    425
   </font>
   Quo minime credas gurgite, piscis erit.
      Saepe canes frustra nemorosis montibus errant,
           Inque plagam nullo cervus agente venit.
      Quid minus Andromedae fuerat sperare revinctae,
           Quam lacrimas ulli posse placere suas?
   <font size="2">
    430
   </font>
   Funere saepe viri vir quaeritur; ire solutis
           Crinibus et fletus non tenuisse decet.
      Sed vitate viros cultum formamque professos,
           Quique suas ponunt in statione comas.
      Quae vobis dicunt, dixerunt mille puellis:
   <font size="2">
    435
   </font>
   Errat et in nulla sede moratur amor.
      Femina quid faciat, cum sit vir levior ipsa,
           Forsitan et plures possit habere viros?
      Vix mihi credetis, sed credite: Troia maneret,
           Praeceptis Priamo si foret usa satae.
   <font size="2">
    440
   </font>
   Sunt qui mendaci specie grassentur amoris,
           Perque aditus talis lucra pudenda petant.
      Nec coma vos fallat liquido nitidissima nardo,
           Nec brevis in rugas lingula pressa suas:
      Nec toga decipiat filo tenuissima, nec si
   <font size="2">
    445
   </font>
   Anulus in digitis alter et alter erit.
      Forsitan ex horum numero cultissimus ille
           Fur sit, et uratur vestis amore tuae.
      'Redde meum!' clamant spoliatae saepe puellae,
           'Redde meum!' toto voce boante foro.
   <font size="2">
    450
   </font>
   Has, Venus, e templis multo radiantibus auro
           Lenta vides lites Appiadesque tuae.
      Sunt quoque non dubia quaedam mala nomina fama:
           Deceptae multi crimen amantis habent.
      Discite ab alterius vestras timuisse querellis;
   <font size="2">
    455
   </font>
   Ianua fallaci ne sit aperta viro.
      Parcite, Cecropides, iuranti credere Theseo:
           Quos faciet testes, fecit et ante, deos.
      Et tibi, Demophoon, Thesei criminis heres,
           Phyllide decepta nulla relicta fides.
   <font size="2">
    460
   </font>
   Si bene promittent, totidem promittite verbis:
           Si dederint, et vos gaudia pacta date.
      Illa potest vigiles flammas extinguere Vestae,
           Et rapere e templis, Inachi, sacra tuis,
      Et dare mixta viro tritis aconita cicutis,
   <font size="2">
    465
   </font>
   Accepto venerem munere siqua negat.
      Fert animus propius consistere: supprime habenas,
           Musa, nec admissis excutiare rotis.
      Verba vadum temptent abiegnis scripta tabellis:
           Accipiat missas apta ministra notas.
   <font size="2">
    470
   </font>
   Inspice: quodque leges, ex ipsis collige verbis,
           Fingat, an ex animo sollicitusque roget.
      Postque brevem rescribe moram: mora semper amantes
           Incitat, exiguum si modo tempus habet.
      Sed neque te facilem iuveni promitte roganti,
   <font size="2">
    475
   </font>
   Nec tamen e duro quod petit ille nega.
      Fac timeat speretque simul, quotiensque remittes,
           Spesque magis veniat certa minorque metus.
      Munda, sed e medio consuetaque verba, puellae,
           Scribite: sermonis publica forma placet;
   <font size="2">
    480
   </font>
   A! quotiens dubius scriptis exarsit amator,
           Et nocuit formae barbara lingua bonae!
      Sed quoniam, quamvis vittae careatis honore,
           Est vobis vestros fallere cura viros,
      Ancillae puerique manu perarate tabellas,
   <font size="2">
    485
   </font>
   Pignora nec iuveni credite vestra novo.
      Perfidus ille quidem, qui talia pignora servat,
   <font size="2">
    489
   </font>
   Sed tamen Aetnaei fulminis instar habent.
      Vidi ego pallentes isto terrore puellas
   <font size="2">
    487
   </font>
   Servitium miseras tempus in omne pati.
      Iudice me fraus est concessa repellere fraudem,
   <font size="2">
    491
   </font>
   Armaque in armatos sumere iura sinunt.
      Ducere consuescat multas manus una figuras,
           (A! pereant, per quos ista monenda mihi)
      Nec nisi deletis tutum rescribere ceris,
   <font size="2">
    495
   </font>
   Ne teneat geminas una tabella manus.
      Femina dicatur scribenti semper amator:
           Illa sit in vestris, qui fuit ille, notis.
      Si licet a parvis animum ad maiora referre,
           Plenaque curvato pandere vela sinu,
   <font size="2">
    500
   </font>
   Pertinet ad faciem rabidos compescere mores:
           Candida pax homines, trux decet ira feras.
      Ora tument ira: nigrescunt sanguine venae:
           Lumina Gorgoneo saevius igne micant.
      'I procul hinc,' dixit 'non es mihi, tibia, tanti,'
   <font size="2">
    505
   </font>
   Ut vidit vultus Pallas in amne suos.
      Vos quoque si media speculum spectetis in ira,
           Cognoscat faciem vix satis ulla suam.
      Nec minus in vultu damnosa superbia vestro:
           Comibus est oculis alliciendus amor.
   <font size="2">
    510
   </font>
   Odimus inmodicos (experto credite) fastus:
           Saepe tacens odii semina vultus habet.
      Spectantem specta, ridenti mollia ride:
           Innuet, acceptas tu quoque redde notas.
      Sic ubi prolusit, rudibus puer ille relictis
   <font size="2">
    515
   </font>
   Spicula de pharetra promit acuta sua.
      Odimus et maestas: Tecmessam diligat Aiax;
           Nos hilarem populum femina laeta capit.
      Numquam ego te, Andromache, nec te, Tecmessa, rogarem,
           Ut mea de vobis altera amica foret.
   <font size="2">
    520
   </font>
   Credere vix videor, cum cogar credere partu,
           Vos ego cum vestris concubuisse viris.
      Scilicet Aiaci mulier maestissima dixit
           'Lux mea' quaeque solent verba iuvare viros?
      Quis vetat a magnis ad res exempla minores
   <font size="2">
    525
   </font>
   Sumere, nec nomen pertimuisse ducis?
      Dux bonus huic centum commisit vite regendos,
           Huic equites, illi signa tuenda dedit:
      Vos quoque, de nobis quem quisque erit aptus ad usum,
           Inspicite, et certo ponite quemque loco.
   <font size="2">
    530
   </font>
   Munera det dives: ius qui profitebitur, adsit:
           Facundus causam saepe clientis agat:
      Carmina qui facimus, mittamus carmina tantum:
           Hic chorus ante alios aptus amare sumus.
      Nos facimus placitae late praeconia formae:
   <font size="2">
    535
   </font>
   Nomen habet Nemesis, Cynthia nomen habet:
      Vesper et Eoae novere Lycorida terrae:
           Et multi, quae sit nostra Corinna, rogant.
      Adde, quod insidiae sacris a vatibus absunt,
           Et facit ad mores ars quoque nostra suos.
   <font size="2">
    540
   </font>
   Nec nos ambitio, nec amor nos tangit habendi:
           Contempto colitur lectus et umbra foro.
      Sed facile haeremus, validoque perurimur aestu,
           Et nimium certa scimus amare fide.
      Scilicet ingenium placida mollitur ab arte,
   <font size="2">
    545
   </font>
   Et studio mores convenienter eunt.
      Vatibus Aoniis faciles estote, puellae:
           Numen inest illis, Pieridesque favent.
      Est deus in nobis, et sunt commercia caeli:
           Sedibus aetheriis spiritus ille venit.
   <font size="2">
    550
   </font>
   A doctis pretium scelus est sperare poetis;
           Me miserum! scelus hoc nulla puella timet.
      Dissimulate tamen, nec prima fronte rapaces
           Este: novus viso casse resistet amans.
      Sed neque vector equum, qui nuper sensit habenas,
   <font size="2">
    555
   </font>
   Comparibus frenis artificemque reget,
      Nec stabiles animos annis viridemque iuventam
           Ut capias, idem limes agendus erit.
      Hic rudis et castris nunc primum notus Amoris,
           Qui tetigit thalamos praeda novella tuos,
   <font size="2">
    560
   </font>
   Te solam norit, tibi semper inhaereat uni:
           Cingenda est altis saepibus ista seges.
      Effuge rivalem: vinces, dum sola tenebis;
           Non bene cum sociis regna Venusque manent.
      Ille vetus miles sensim et sapienter amabit,
   <font size="2">
    565
   </font>
   Multaque tironi non patienda feret:
      Nec franget postes, nec saevis ignibus uret,
           Nec dominae teneras adpetet ungue genas,
      Nec scindet tunicasve suas tunicasve puellae,
           Nec raptus flendi causa capillus erit.
   <font size="2">
    570
   </font>
   Ista decent pueros aetate et amore calentes;
           Hic fera composita vulnera mente feret.
      Ignibus heu lentis uretur, ut umida faena,
           Ut modo montanis silva recisa iugis.
      Certior hic amor est: brevis et fecundior ille;
   <font size="2">
    575
   </font>
   Quae fugiunt, celeri carpite poma manu.
      Omnia tradantur: portas reseravimus hosti;
           Et sit in infida proditione fides.
      Quod datur ex facili, longum male nutrit amorem:
           Miscenda est laetis rara repulsa iocis.
   <font size="2">
    580
   </font>
   Ante fores iaceat, 'crudelis ianua!' dicat,
           Multaque summisse, multa minanter agat.
      Dulcia non ferimus: suco renovemur amaro;
           Saepe perit ventis obruta cumba suis;
      Hoc est, uxores quod non patiatur amari:
   <font size="2">
    585
   </font>
   Conveniunt illas, cum voluere, viri;
      Adde forem, et duro dicat tibi ianitor ore
           'Non potes,' exclusum te quoque tanget amor.
      Ponite iam gladios hebetes: pugnetur acutis;
           Nec dubito, telis quin petar ipse meis.
   <font size="2">
    590
   </font>
   Dum cadit in laqueos captus quoque nuper amator,
           Solum se thalamos speret habere tuos.
      Postmodo rivalem partitaque foedera lecti
           Sentiat: has artes tolle, senescet amor.
      Tum bene fortis equus reserato carcere currit,
   <font size="2">
    595
   </font>
   Cum quos praetereat quosque sequatur habet.
      Quamlibet extinctos iniuria suscitat ignes:
           En, ego (confiteor!) non nisi laesus amo.
      Causa tamen nimium non sit manifesta doloris,
           Pluraque sollicitus, quam sciet, esse putet.
   <font size="2">
    600
   </font>
   Incitat et ficti tristis custodia servi,
           Et nimium duri cura molesta viri.
      Quae venit ex tuto, minus est accepta voluptas:
           Ut sis liberior Thaide, finge metus.
      Cum melius foribus possis, admitte fenestra,
   <font size="2">
    605
   </font>
   Inque tuo vultu signa timentis habe.
      Callida prosiliat dicatque ancilla 'perimus!'
           Tu iuvenem trepidum quolibet abde loco.
      Admiscenda tamen venus est secura timori,
           Ne tanti noctes non putet esse tuas.
   <font size="2">
    610
   </font>
   Qua vafer eludi possit ratione maritus,
           Quaque vigil custos, praeteriturus eram.
      Nupta virum timeat: rata sit custodia nuptae;
           Hoc decet, hoc leges iusque pudorque iubent.
      Te quoque servari, modo quam vindicta redemit,
   <font size="2">
    615
   </font>
   Quis ferat? Ut fallas, ad mea sacra veni!
      Tot licet observent (adsit modo certa voluntas),
           Quot fuerant Argo lumina, verba dabis.
      Scilicet obstabit custos, ne scribere possis,
           Sumendae detur cum tibi tempus aquae?
   <font size="2">
    620
   </font>
   Conscia cum possit scriptas portare tabellas,
           Quas tegat in tepido fascia lata sinu?
      Cum possit sura chartas celare ligatas,
           Et vincto blandas sub pede ferre notas?
      Caverit haec custos, pro charta conscia tergum
   <font size="2">
    625
   </font>
   Praebeat, inque suo corpore verba ferat.
      Tuta quoque est fallitque oculos e lacte recenti
           Littera: carbonis pulvere tange, leges.
      Fallet et umiduli quae fiet acumine lini,
           Ut ferat occultas pura tabella notas.
   <font size="2">
    630
   </font>
   Adfuit Acrisio servandae cura puellae:
           Hunc tamen illa suo crimine fecit avum.
      Quid faciat custos, cum sint tot in urbe theatra,
           Cum spectet iunctos illa libenter equos,
      Cum sedeat Phariae sistris operata iuvencae,
   <font size="2">
    635
   </font>
   Quoque sui comites ire vetantur, eat,
      Cum fuget a templis oculos Bona Diva virorum,
           Praeterquam siquos illa venire iubet?
      Cum, custode foris tunicas servante puellae,
           Celent furtivos balnea multa iocos,
   <font size="2">
    640
   </font>
   Cum, quotiens opus est, fallax aegrotet amica,
           Et cedat lecto quamlibet aegra suo,
      Nomine cum doceat, quid agamus, adultera clavis,
           Quasque petas non det ianua sola vias?
      Fallitur et multo custodis cura Lyaeo,
   <font size="2">
    645
   </font>
   Illa vel Hispano lecta sit uva iugo;
      Sunt quoque, quae faciant altos medicamina somnos,
           Victaque Lethaea lumina nocte premant;
      Nec male deliciis odiosum conscia tardis
           Detinet, et longa iungitur ipsa mora.
   <font size="2">
    650
   </font>
   Quid iuvat ambages praeceptaque parva movere,
           Cum minimo custos munere possit emi?
      Munera, crede mihi, capiunt hominesque deosque:
           Placatur donis Iuppiter ipse datis.
      Quid sapiens faciet, stultus cum munere gaudet?
   <font size="2">
    655
   </font>
   Ipse quoque accepto munere mutus erit.
      Sed semel est custos longum redimendus in aevum:
           Saepe dabit, dederit quas semel ille manus.
      Questus eram, memini, metuendos esse sodales:
           Non tangit solos ista querella viros.
   <font size="2">
    660
   </font>
   Credula si fueris, aliae tua gaudia carpent,
           Et lepus hic aliis exagitatus erit.
      Haec quoque, quae praebet lectum studiosa locumque
           Crede mihi, mecum non semel illa fuit.
      Nec nimium vobis formosa ancilla ministret:
   <font size="2">
    665
   </font>
   Saepe vicem dominae praebuit illa mihi.
      Quo feror insanus? quid aperto pectore in hostem
           Mittor, et indicio prodor ab ipse meo?
      Non avis aucupibus monstrat, qua parte petatur:
           Non docet infestos currere cerva canes.
   <font size="2">
    670
   </font>
   Viderit utilitas: ego coepta fideliter edam:
           Lemniasin gladios in mea fata dabo.
      Efficite (et facile est), ut nos credamus amari:
           Prona venit cupidis in sua vota fides.
      Spectet amabilius iuvenem, suspiret ab imo
   <font size="2">
    675
   </font>
   Femina, tam sero cur veniatque roget:
      Accedant lacrimae, dolor et de paelice fictus,
           Et laniet digitis illius ora suis:
      Iamdudum persuasus erit; miserebitur ultro,
           Et dicet 'cura carpitur ista mei.'
   <font size="2">
    680
   </font>
   Praecipue si cultus erit speculoque placebit,
           Posse suo tangi credet amore deas.
      Sed te, quaecumque est, moderate iniuria turbet,
           Nec sis audita paelice mentis inops.
      Nec cito credideris: quantum cito credere laedat,
   <font size="2">
    685
   </font>
   Exemplum vobis non leve Procris erit.
      Est prope purpureos colles florentis Hymetti
           Fons sacer et viridi caespite mollis humus:
      Silva nemus non alta facit; tegit arbutus herbam,
           Ros maris et lauri nigraque myrtus olent:
   <font size="2">
    690
   </font>
   Nec densum foliis buxum fragilesque myricae,
           Nec tenues cytisi cultaque pinus abest.
      Lenibus inpulsae zephyris auraque salubri
           Tot generum frondes herbaque summa tremit.
      Grata quies Cephalo: famulis canibusque relictis
   <font size="2">
    695
   </font>
   Lassus in hac iuvenis saepe resedit humo,
      'Quae' que 'meos releves aestus,' cantare solebat
           'Accipienda sinu, mobilis aura, veni.'
      Coniugis ad timidas aliquis male sedulus aures
           Auditos memori detulit ore sonos;
   <font size="2">
    700
   </font>
   Procris ut accepit nomen, quasi paelicis, Aurae,
           Excidit, et subito muta dolore fuit;
      Palluit, ut serae lectis de vite racemis
           Pallescunt frondes, quas nova laesit hiemps,
      Quaeque suos curvant matura cydonia ramos,
   <font size="2">
    705
   </font>
   Cornaque adhuc nostris non satis apta cibis.
      Ut rediit animus, tenues a pectore vestes
           Rumpit, et indignas sauciat ungue genas;
      Nec mora, per medias passis furibunda capillis
           Evolat, ut thyrso concita Baccha, vias.
   <font size="2">
    710
   </font>
   Ut prope perventum, comites in valle relinquit,
           Ipsa nemus tacito clam pede fortis init.
      Quid tibi mentis erat, cum sic male sana lateres,
           Procri? quis adtoniti pectoris ardor erat?
      Iam iam venturam, quaecumque erat Aura, putabas
   <font size="2">
    715
   </font>
   Scilicet, atque oculis probra videnda tuis.
      Nunc venisse piget (neque enim deprendere velles),
           Nunc iuvat: incertus pectora versat amor.
      Credere quae iubeant, locus est et nomen et index,
           Et quia mens semper quod timet, esse putat.
   <font size="2">
    720
   </font>
   Vidit ut oppressa vestigia corporis herba,
           Pulsantur trepidi corde micante sinus.
      Iamque dies medius tenues contraxerat umbras,
           Inque pari spatio vesper et ortus erant:
      Ecce, redit Cephalus silvis, Cyllenia proles,
   <font size="2">
    725
   </font>
   Oraque fontana fervida pulsat aqua.
      Anxia, Procri, lates: solitas iacet ille per herbas,
           Et 'zephyri molles auraque' dixit 'ades!'
      Ut patuit miserae iucundus nominis error,
           Et mens et rediit verus in ora color.
   <font size="2">
    730
   </font>
   Surgit, et oppositas agitato corpore frondes
           Movit, in amplexus uxor itura viri:
      Ille feram movisse ratus, iuvenaliter artus
           Corripit, in dextra tela fuere manu.
      Quid facis, infelix? non est fera, supprime tela!
   <font size="2">
    735
   </font>
   Me miserum! iaculo fixa puella tuo est.
      'Ei mihi!' conclamat 'fixisti pectus amicum.
           Hic locus a Cephalo vulnera semper habet.
      Ante diem morior, sed nulla paelice laesa:
           Hoc faciet positae te mihi, terra, levem.
   <font size="2">
    740
   </font>
   Nomine suspectas iam spiritus exit in auras:
           Labor, eo, cara lumina conde manu!'
      Ille sinu dominae morientia corpora maesto
           Sustinet, et lacrimis vulnera saeva lavat:
      Exit, et incauto paulatim pectore lapsus
   <font size="2">
    745
   </font>
   Excipitur miseri spiritus ore viri.
      Sed repetamus opus: mihi nudis rebus eundum est,
           Ut tangat portus fessa carina suos.
      Sollicite expectas, dum te in convivia ducam,
           Et quaeris monitus hac quoque parte meos.
   <font size="2">
    750
   </font>
   Sera veni, positaque decens incede lucerna:
           Grata mora venies; maxima lena mora est.
      Etsi turpis eris, formosa videbere potis,
           Et latebras vitiis nox dabit ipsa tuis.
      Carpe cibos digitis: est quiddam gestus edendi:
   <font size="2">
    755
   </font>
   Ora nec immunda tota perungue manu.
      Neve domi praesume dapes, sed desine citra
           Quam capis; es paulo quam potes esse minus;
      Priamides Helenen avide si spectet edentem,
           Oderit, et dicat 'stulta rapina mea est.'
   <font size="2">
    760
   </font>
   Aptius est, deceatque magis potare puellas:
           Cum Veneris puero non male, Bacche, facis.
      Hoc quoque, qua patiens caput est, animusque pedesque
           Constant: nec, quae sunt singula, bina vide.
      Turpe iacens mulier multo madefacta Lyaeo:
   <font size="2">
    765
   </font>
   Digna est concubitus quoslibet illa pati.
      Nec somnis posita tutum succumbere mensa:
           Per somnos fieri multa pudenda solent.
      Ulteriora pudet docuisse: sed alma Dione
           'Praecipue nostrum est, quod pudet' inquit 'opus.'
   <font size="2">
    770
   </font>
   Nota sibi sit quaeque: modos a corpore certos
           Sumite: non omnes una figura decet.
      Quae facie praesignis erit, resupina iaceto:
           Spectentur tergo, quis sua terga placent.
      Milanion umeris Atalantes crura ferebat:
   <font size="2">
    775
   </font>
   Si bona sunt, hoc sunt accipienda modo.
      Parva vehatur equo: quod erat longissima, numquam
           Thebais Hectoreo nupta resedit equo.
      Strata premat genibus, paulum cervice reflexa,
           Femina per longum conspicienda latus.
   <font size="2">
    780
   </font>
   Cui femur est iuvenale, carent quoque pectora menda,
           Stet vir, in obliquo fusa sit ipsa toro.
      Nec tibi turpe puta crinem, ut Phylleia mater,
           Solvere, et effusis colla reflecte comis.
      Tu quoque, cui rugis uterum Lucina notavit,
   <font size="2">
    785
   </font>
   Ut celer aversis utere Parthus equis.
      Mille modi veneris; simplex minimique laboris,
           Cum iacet in dextrum semisupina latus.
      Sed neque Phoebei tripodes nec corniger Ammon
           Vera magis vobis, quam mea Musa, canet:
   <font size="2">
    790
   </font>
   Siqua fides arti, quam longo fecimus usu,
           Credite: praestabunt carmina nostra fidem.
      Sentiat ex imis venerem resoluta medullis
           Femina, et ex aequo res iuvet illa duos.
      Nec blandae voces iucundaque murmura cessent,
   <font size="2">
    795
   </font>
   Nec taceant mediis improba verba iocis.
      Tu quoque, cui veneris sensum natura negavit,
           Dulcia mendaci gaudia finge sono.
      Infelix, cui torpet hebes locus ille, puella,
           Quo pariter debent femina virque frui.
   <font size="2">
    800
   </font>
   Tantum, cum finges, ne sis manifesta, caveto:
           Effice per motum luminaque ipsa fidem.
      Quam iuvet, et voces et anhelitus arguat oris;
           A! pudet, arcanas pars habet ista notas.
      Gaudia post Veneris quae poscet munus amantem,
   <font size="2">
    805
   </font>
   Illa suas nolet pondus habere preces.
      Nec lucem in thalamos totis admitte fenestris;
           Aptius in vestro corpore multa latent.
      Lusus habet finem: cygnis descendere tempus,
           Duxerunt collo qui iuga nostra suo.
   <font size="2">
    810
   </font>
   Ut quondam iuvenes, ita nunc, mea turba, puellae
           Inscribant spoliis 'Naso magister erat.'
  </p>
 </body>
</div>