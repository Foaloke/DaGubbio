<div>
 P. VERGILI MARONIS ECLOGA QVARTA
 <body>
  <p class="pagehead">
   P. VERGILI MARONIS ECLOGA QVARTA
  </p>
  <p class="internal_navigation">
  </p>
  <p>
   Sicelides Musae, paulo maiora canamus.
      non omnis arbusta iuvant humilesque myricae;
      si canimus silvas, silvae sint consule dignae.
  </p>
  <p>
   Ultima Cumaei venit iam carminis aetas;
      magnus ab integro saeclorum nascitur ordo.
   <font size="2">
    5
   </font>
   iam redit et Virgo, redeunt Saturnia regna,
      iam nova progenies caelo demittitur alto.
      tu modo nascenti puero, quo ferrea primum
      desinet ac toto surget gens aurea mundo,
      casta fave Lucina; tuus iam regnat Apollo.
   <font size="2">
    10
   </font>
  </p>
  <p>
   Teque adeo decus hoc aevi, te consule, inibit,
      Pollio, et incipient magni procedere menses;
      te duce, si qua manent sceleris vestigia nostri,
      inrita perpetua solvent formidine terras.
      ille deum vitam accipiet divisque videbit
   <font size="2">
    15
   </font>
   permixtos heroas et ipse videbitur illis
      pacatumque reget patriis virtutibus orbem.
  </p>
  <p>
   At tibi prima, puer, nullo munuscula cultu
      errantis hederas passim cum baccare tellus
      mixtaque ridenti colocasia fundet acantho.
   <font size="2">
    20
   </font>
   ipsae lacte domum referent distenta capellae
      ubera nec magnos metuent armenta leones;
      ipsa tibi blandos fundent cunabula flores.
      occidet et serpens et fallax herba veneni
      occidet; Assyrium vulgo nascetur amomum.
   <font size="2">
    25
   </font>
  </p>
  <p>
   At simul heroum laudes et facta parentis
      iam legere et quae sit poteris cognoscere virtus,
      molli paulatim flavescet campus arista
      incultisque rubens pendebit sentibus uva
      et durae quercus sudabunt roscida mella.
   <font size="2">
    30
   </font>
  </p>
  <p>
   Pauca tamen suberunt priscae vestigia fraudis,
      quae temptare Thetin ratibus, quae cingere muris
      oppida, quae iubeant telluri infindere sulcos.
      alter erit tum Tiphys et altera quae vehat Argo
      delectos heroas; erunt etiam altera bella
   <font size="2">
    35
   </font>
   atque iterum ad Troiam magnus mittetur Achilles.
  </p>
  <p>
   Hinc, ubi iam firmata virum te fecerit aetas,
      cedet et ipse mari vector nec nautica pinus
      mutabit merces; omnis feret omnia tellus.
      non rastros patietur humus, non vinea falcem,
   <font size="2">
    40
   </font>
   robustus quoque iam tauris iuga solvet arator;
      nec varios discet mentiri lana colores,
      ipse sed in pratis aries iam suave rubenti
      murice, iam croceo mutabit vellera luto,
      sponte sua sandyx pascentis vestiet agnos.
   <font size="2">
    45
   </font>
  </p>
  <p>
   'Talia saecla' suis dixerunt 'currite' fusis
      concordes stabili fatorum numine Parcae.
  </p>
  <p>
   Adgredere o magnosaderit iam tempushonores,
      cara deum suboles, magnum Iovis incrementum.
      aspice convexo nutantem pondere mundum,
   <font size="2">
    50
   </font>
   terrasque tractusque maris caelumque profundum;
      aspice, venturo laetantur ut omnia saeclo.
  </p>
  <p>
   O mihi tum longae maneat pars ultima vitae,
      spiritus et quantum sat erit tua dicere facta:
      non me carminibus vincat nec Thracius Orpheus
   <font size="2">
    55
   </font>
   nec Linus, huic mater quamvis atque huic pater adsit,
      Orphei Calliopea, Lino formosus Apollo.
      Pan etiam, Arcadia mecum si iudice certet,
      Pan etiam Arcadia dicat se iudice victum.
  </p>
  <p>
   Incipe, parve puer, risu cognoscere matrem;
   <font size="2">
    60
   </font>
   matri longa decem tulerunt fastidia menses.
      incipe, parve puer. qui non risere parenti,
      nec deus hunc mensa dea nec dignata cubili est.
  </p>
 </body>
</div>