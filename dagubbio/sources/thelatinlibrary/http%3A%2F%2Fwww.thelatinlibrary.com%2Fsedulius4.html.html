<div>
 Sedulius: Carmen Paschale IV
 <body>
  <p class="pagehead">
   SEDULIUS
      CARMEN PASCHALE
      LIBER QUARTUS
  </p>
  <p class="border">
  </p>
  <p>
   Iam placidas Iordanis item transgressus harenas,
      Iudaeae sectatus iter: sine nomine mixtum
      Vulgus, et innumeras relevans a clade catervas
      Suscipit infirmos et dat discedere sanos.
      Nil igitur summo de se sperantibus umquam
   <span>
    5
   </span>
   Difficile est conferre Deo, cui prona facultas
      Ardua planare et curva in directa referre;
      Et quidquid natura negat se iudice praestat.
      Namque foramen acus sicut penetrare camelus
      Membrorum pro mole nequit, sic dives opima
   <span>
    10
   </span>
   Fertilitate tumens tenuem non posset adire
      Caelestis regni ducentem ad limina callem,
      Ni genitor rerum, qui mundum lege cohercet
      Et nulla sub lege manet, cui condere velle est
      Quem frons nulla videt, sed totum conspicit ipse
   <span>
    15
   </span>
   'Hoc inpossibile est homini' dixisset, 'at alto
      Possibile est ius omne Deo', multisque molestum
      Divitibus tandem faceret mitescere censum.
      Nam proprias bene tractas opes caeloque recondi
      Thensauros vult ille suos, ubi quidquid habetur
   <span>
    20
   </span>
   Non mordax aerugo vorat, non tinea sulcat,
      Nec male defossum famulatur furibus aurum,
      Ieiunis qui ferre cibum, sitientibus haustum,
      Hospitibus tectum, nudis largitur amictum,
      Solatur nexos in carcere, per fovet aegros,
   <span>
    25
   </span>
   Atque aliis largus, sibi tantum constat egenus.
      Nec dubie in caelum substantia pervenit illa,
      Quae Christo conlata datur sub paupere forma,
      Quae damnis augmenta capit, quae spargitur ut sit,
      Quae perit ut maneat, quae vitam mortua praestat.
   <span>
    30
   </span>
   Praeterea geminos Dominus considere caecos
      Dum quoddam transiret iter comitante caterva
      Conspicit, extinctae poscentes munera formae
      Flebilibusque vagas implentes vocibus auras.
      Nec cunctata solens pietas inferre salutem,
   <span>
    35
   </span>
   Quae sentit flagrare fidem, mox lumina tangens
      Evigilare iubet, quae somnus presserat ingens,
      Atque diu clausas reserans sub fronte fenestras
      Ingrediente die fecit discedere noctem.
           Hinc repetita sacri gradiens per moenia templi
   <span>
    40
   </span>
   Lumina caecatis dedit et vestigia claudis.
           Talia Daviticam post facta reliquerat urbem
      Bethaniae vicina petens, eademque reversus
      Clarescente die properabat visere tecta.
      Ecce autem mediis adstans sublimis in arvis
   <span>
    45
   </span>
   Frondea ficus erat, cuius in robore nullum
      Repperit esuriens lustrato stipite pomum;
      Arboreisque comis 'iam nunc ex germine vestro
      Nullus', ait, 'fructus reliquum generetur in aevum'.
      Confestim viduata suis ficulnea sucis
   <span>
    50
   </span>
   Aruit et siccis permansit mortua ramis
      Omnis enim quicumque Deo nil fertile nutrit,
      Ceu sterilis truncus lignis aequabitur ustis,
      At iustus palmae similis florebit amoenae,
      Semper habens frondes et tamquam Libana cedrus
   <span>
    55
   </span>
   Multiplicandus adest et vertice sidera tanget.
           Post oblatus ei virtutem sensit erilem
      Insanus sermone carens, quem faucibus artis
      Angebat vis clausa mali, vitiumque tacendo
      Prodiderat, sed cuncta solens infirma levare
   <span>
    60
   </span>
   Conditor obsessa pepulit de fauce latronem
      Et voci patefecit iter nexuque soluto
      Muta diu tacitas effudit lingua loquellas.
           Post Dominus Pharisaea petens convivia cenae
      Orantis dapibus sese inpertivit amici.
   <span>
    65
   </span>
   Tunc mulier, quam fama nocens et plurima vitae
      Mordebant delicta suae, clementia supplex
      Conruit amplectens vestigia, quaeque profusis
      Inrigat incumbens lacrimis, et crine soluto
      Nec tergere sacras nec cessat lambere plantas
   <span>
    70
   </span>
   Unguento flagrante fovens, sententia donec
      Lata Dei, quem ferre manum non paenitet umquam,
      Si nos paeniteat veterem quaesisse ruinam,
      'Vade, fides, mulier, tua te salvavit ab omni'
      Dixisset', quodcumque mali gessisse videris:
   <span>
    75
   </span>
   Utere pace mea'. magna est medicina fateri
      Quod nocet abscondi, quoniam sua vulnera nutrit
      Qui tegit et plagam trepidat nudare medenti.
      En polluta diu, modicum purgata recessit
      Per gemitum propriique lavans in gurgite fletus,
   <span>
    80
   </span>
   Munda suis lacrimis redit et detersa capillis.
           Iamque Capharneae synagogam intraverat urbis
      Rite docens populos. quem cum vidisset iniquus
      Humano sub corde latens, clamore protervo
      Spiritus infremuit 'quid nobis et tibi?' dicens,
   <span>
    85
   </span>
   'Perdere nos heu Christe, venis? scio denique qui sis,
      Et sanctum cognosco Dei' nec plura locutus
      Imperio terrente tacet hominemque reliquit
      Pulsus et in vacuas fugiens evanuit auras.
           Sic etiam variis finem languoribus esse
   <span>
    90
   </span>
   Fecit et exclusos semper reticere coegit
      Daemonas ac talem prohibet se pandere testem.
      Olim quippe ferox et nigrae mortis amator
      Ille nocens anguis, deiectus culmine caeli
      Cum pompis sociisque suis omnique nefandae
   <span>
    95
   </span>
   Agmine militiae, Christum, quem noverat illic,
      Conspicit in terris, velamine carnis opertum,
      Et gemit esse homini Dominum virtutis amicum.
           Dumque Tyri transgressus iter, Sidonia rursus
      Arva legens, placidas Dominus calcaret harenas,
   <span>
    100
   </span>
   Curavit gemino miserum spiramine clausum,
      Qui vocem non ore dabat, non aure trahebat,
      Sidereaeque manus ruptis penetralibus omnes
      Adtactu patuere fores, laetusque repente
      Audirique loquens meruitque audire loquentes.
   <span>
    105
   </span>
   Tu quoque virtutis sensisti munus erilis
      Procumbens oculis, cuius in lumine Christus
      Expuit et speciem simulatae mortis ademit.
           Hinc maiora docens populos caelestia verum
      Se reserat sermone Deum turbasque frequentes,
   <span>
    110
   </span>
   Quae nimis inruerant, cupiens vitare parumper
      Stagna petit parvaque sedens in Simonis alno,
      Litore sistentem firmabat ab aequore plebem.
      Et dictis iam finis erat; tunc altius actam
      In pelagus iubet ire ratem vastoque profundo
   <span>
    115
   </span>
   Retia dimitti piscantia, quae nihil omnem
      Claudere per noctem vacuo potuere labore.
      Simon paret ovans et aquosis gentibus instans
      Linea claustra iacit tantumque inmanis apertos
      Implevit captura sinus, ut praeda redundans
   <span>
    120
   </span>
   Turbaret geminas cumulato pisce carinas:
      Nam socia stic puppis erat: sic maxima saepe
      Gaudia non ferimus propensaque vota timemus;
      Quodque Deo facile est homines optare nec audent.
           Talibus insignis virtutibus ibat in urbem,
   <span>
    125
   </span>
   Quae sit dicta Naim, populo vallatus ipimo
      Et grege discipulum, miserum cum comminus ecce
      Conspicit ecferri iuvenem gelidumque cadaver,
      Pluribus exsequiis et inani funere passum
      Triste ministerium, cuius sors invida matrem
   <span>
    130
   </span>
   Iamdudum viduam gemina viduaverat urna.
      Nec remorata diu pietas, inimica doloris,
      Auxilium vitale tulit tactoque feretro
      'Surge' ait 'o iuvenis'; parensque in tempore dicto
      Mortuus adsurgit, residensque loquensque revixit
   <span>
    135
   </span>
   Atque comes genetricis abit: nam funere torpens
      Et licet amissae passus discrimina vitae,
      Non poterat famulus Domino clamante tacere
      Nec vita praesente mori. mox agmine verso
      Deponens trepidum recidivo tramite luctum,
   <span>
    140
   </span>
   Candida felicem revocavit pompa parentem.
           Nec tibi parva salus Domino medicante, Maria,
      Multiplici laesum curavit vulnere sensum,
      Quam fera septenis rabies invaserat armis,
      Daemonico cuneata globo; sed squameus anguis
   <span>
    145
   </span>
   Imperiosa sacri fugiens miracula verbi
      Corde tuo depulsus abit volucresque per auras
      In chaos infernae lapsus penetrale gehennae
      Septem ingens gyros, septena volumina traxit.
           Neve redundantem cumulato germine messem
   <span>
    150
   </span>
   Exiguis Dominus sineret languere colonis,
      Discipulosque alios, quorum mens conscia recti
      Puraque simplicitas numero meritoque refulgens
      Aurea libra fuit, velut agnos praecipit inter
      Sanguineos properare lupos 'adsumite' dicens
   <span>
    155
   </span>
   'Iura potestatis, nullum metuatis ut hostem;
      Vipereasque minas et scorpion atque inimicae
      Omnia virtutis sensu calcate fideli:
      Nulla meis famulis feritas adversa nocebit.
      Nec tantum hoc gaudete, viri, quod spiritus ater
   <span>
    160
   </span>
   Subiaceat vobis, quantum quod nomina vestra
      Scribat in aeterno caelestis littera libro'.
      Ius est quippe Dei vitam praeponere factis.
      Nam merito cessante bono miracula nil sunt,
      Quae faciunt plerumque mali, quibus arbiter orbis
   <span>
    165
   </span>
   'Nescio vos' dicturus erit, 'discedite cuncti
      Artifices scelerum, rebus qui semper iniquis
      Divinum simulastis opus'. sic tempore Moysi
      Carminibus quidam vanae Memphitis in oris
      Signa dabant non sponte Dei, sed imagine falsa
   <span>
    170
   </span>
   Visibus humanis magicas tribuere figuras.
           Post Pharisaeorum cuiusdam principis intrat
      Clarificare domum, non escam sumere tantum,
      Ad quam tunc facili convenerat ille precatu.
      Hic homo perspicuo distentus ventre tumebat
   <span>
    175
   </span>
   Plenus aquae gravidamque cutem suspenderat alvus,
      Inclusam paritura necem. Iam membra fluebant
      Adcrescente sinu, miserosque infusa per artus
      Turgida perflatum macies tenuaverat aegrum
      Inque uteri spatium totus convenerat hydrops.
   <span>
    180
   </span>
   Non tulit hanc speciem mundi Pater, et sua transit
      Sabbata non curans, hominem curare paratus
      Quem voluit magis esse suum: nam sabbata propter
      Condita sunt hominem, non est homo sabbata propter.
      Tunc pius umentem siccata corporis unda
   <span>
    185
   </span>
   Iussit abire luem: fluvidus mox viscera morbus
      Deserit et vacuae resident in pectore fibrae
      Carnalemque lacum pestis lymphata reliquit.
           Coeperat interea Dominus Galilaea per arva
      Transgrediens sancto quoddam pede tangere castrum.
   <span>
    190
   </span>
   Hunc procul ut videre decem maculosa gerentes
      Leprosi portenta viri, quos corpore foedo
      Discolor obscenis turpabat poena figuris,
      'Praeceptor, miserere, potes namque omnia, Iesu',
      Clamantes dixere simul: tunc flexa potestas,
   <span>
    195
   </span>
   Quae numquam pietate vacat, clementior infit:
      'Ite, sacerdotum conspectibus ora referte!'
      Cumque viam peterent, subito mundata vicissim
      Mirantur sua membra viri variumque tuentes
      Esse nihil sese pariter speculantur et omnes
   <span>
    200
   </span>
   Explorant proprias alterno lumine formas.
      Ex quibus ut grates ageret pro munere tanto,
      Vix unus reduci conversus tramite planta
      Sternitur ad terram Dominum virtutis adorans
      Atque sacerdoti vero sua protulit ora.
   <span>
    205
   </span>
   Denique pontificum princeps summusque sacerdos
      Quis, nisi Christus, adest? gemini libaminis auctor
      Ordine Melchisedech, cui dantur munera semper
      Quae sua sunt, fructus segitis et gaudia vitis.
           Cum residens caecus Timei filius illud
   <span>
    210
   </span>
   Propter iter, Dominum per quod cognoverat ire,
      Vociferans crebro lumen clamore petisset
      Nec populo prohibente tacens, accedere iussus
      Ad Dominum palpante manu, visumque recepit
      Et nullo ducente redit. quam fortiter instat
   <span>
    215
   </span>
   Inportuna fides! Quidquid res dura negarit,
      Sola frequens votis oratio praestat honestis.
      Unanimum panem sic ille petebat amicum,
      Qui foribus clausis per opaca silentia noctis
      Obnixeque diu confidenterque neganti
   <span>
    220
   </span>
   Vocibus adsiduis precibusque extorsit anhelis.
           Praeteriensque viae Dominus loca Samaritanae
      Humanam flagrante sitim collegerat aestu,
      Fonsque perennis aquae, modicam desiderat undam,
      Ut biberet qua corpus erat. tunc accola gentis
   <span>
    225
   </span>
   Stans mulier, parvum puteo quae traxerat haustum,
      Cum dare cunctatur periturae munera lymphae,
      Agnoscens propriam numeroso coniuge vitam,
      Orat inexhausti tribui sibi dona fluenti,
      Aeternam positura sitim, qua nemo carere
   <span>
    230
   </span>
   Dignus erit, Domini nisi mersus gurgite Christi
      Percipiat placidas animae, non corporis undas.
           Dumque sui media residens testudine templi
      Ore tonans patrio directi ad pervia callis
      Errantem populum monitis convertit amicis,
   <span>
    235
   </span>
   Ecce trahebatur magna stipante caterva
      Turpis adulterii mulier lapidanda reatu,
      Quam Pharisaea manus placido sub iudice sistens
      Cum damnare parat, plus liberat; omnibus illis
      Nam simul e turbis proprie sine crimine nullus
   <span>
    240
   </span>
   Accusator erat, saxum qui missile primus
      Sumeret obscenae feriens contagia moechae.
      Nec poterat quisquam fistucam vellere parvam
      Ex oculo alterius, proprio qui lumine grandem
      Sciret inesse trabem. profugus sic ille recessit
   <span>
    245
   </span>
   Impetus et clemens donat sententia culpam,
      Iam non peccandi sub condicione solutam.
      Nam vomitum quicumque suum canis ore relambit,
      Nec veterem studet hic veniam nec habere futuram,
      Huius damna tenens, huius conpendia perdens.
   <span>
    250
   </span>
   Inde means genitum cernit considere caecum,
      Qui male praegnantis dilapsus ventre parentis
      In lucem sine luce ruit. tunc sanguinis ille
      Conditor humani mundique orientis origo,
      Inperfecta diu proprii non passus haberi
   <span>
    255
   </span>
   Membra operis, natale lutum per claustra genarum
      Inliniens hominem veteri de semine supplet.
      Nec visum tamen ante capit, quam voce iubentis
      Accepta Domini Siloam venisset ad undam
      Et consanguinei tutus medicamine limi
   <span>
    260
   </span>
   Pura oculos fovisset aqua. mox ergo gemellas
      Vultibus effulgent acies tandemque merentur
      Ignotum spectare diem. Cognoscite cuncti,
      Mystica quid doceant animos miracula nostros:
      Caeca sumus proles miserae de fetibus Evae,
   <span>
    265
   </span>
   Portantes longo natas errore tenebras,
      Sed dignante Deo mortalem sumere formam
      Tegminis humani, facta est ex virgine nobis
      Terra salutaris, quae fontibus abluta sacris
      Clara renascentis reserat spiramina lucis.
   <span>
    270
   </span>
   Bethaniaeque solum repetens intrarat: ibique
      Lazarus occidua tumulatus sorte iacebat
      Iam quarto sine luce die claususque sepulchri
      Marmore corruptum tabo exalabat odorem.
      Flebant germanae, flebat populatio praesens,
   <span>
    275
   </span>
   Flebat et Omnipotens, sed corpore, non deitate,
      Exanimosque artus illa pro parte dolebat,
      Qua moriturus erat; lacrimis implevit amicum,
      Maiestate Deum. quid credere, Martha, moraris?
      Quidve, Maria, gemis? Christum dubitatis, an unum
   <span>
    280
   </span>
   Possit ab infernis hominem revocare cavernis,
      Qui dabit innumeras post funera surgere turbas?
      Ergo ubi clamantis Domini sonuit tuba dicens:
      'Lazare, perge foras!', magno concussa pavore
      Tartara dissiliunt, herebi patuere recessus,
   <span>
    285
   </span>
   Et tremuit letale chaos, mortisque profundae
      Lex perit atque anima proprias repente medullas
      Cernitur ante oculos vivens adstare cadaver.
      Postque sepulchralem tamquam recreatus honorem
      Ipse sibi moriens et postumus extat et heres.
   <span>
    290
   </span>
   Utque caduca vagi contemnens culmina saecli
      Monstraret se rite Deum, non curribus altis,
      Qui pompae mortalis honor, rapidisque quadrigis
      Pulvereum sulcavit iter nec terga frementis
      Ardua pressit equi, faleris qui pictus et ostro
   <span>
    295
   </span>
   Ora cruentatum mandentia concutit aurum,
      Sed lento potius gestamine vilis aselli
      Rectori suffecit honos, levis ungula cuius
      Ut tanto sessore decus mirabile portans
      Nobilior sub fasce foret, non illius inpar,
   <span>
    300
   </span>
   Qui patulo Christum licet in praesepe iacentem
      Agnovit tamen esse Deum. plebs omnis adorans
      In solido molles subiecit tramite vestes.
      Dicite, gentiles populi, cui gloria regi
      Talis in orbe fuit? Cui palmis compta vel umquam
   <span>
    305
   </span>
   Frondibus arboreis laudem caelestibus ymnis
      Obvia turba dedit? Domino nisi cum patre Christo,
      Qui regit aetherium princeps in principe regnum.
      &lt;Cui Sanctus semper conregnat Spiritus aeque.&gt;
  </p>
  <p class="border">
  </p>
 </body>
</div>