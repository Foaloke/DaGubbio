<div>
 Tibullus Book I
 <body>
  <p class="pagehead">
   A. TIBVLLI ELEGIAE LIBER PRIMVS
  </p>
  <p class="smallborder">
  </p>
  <p class="margin">
  </p>
  <p class="smallborder">
  </p>
  <p>
   <a name="1">
   </a>
   <b>
    I
   </b>
  </p>
  <p>
   Divitias alius fulvo sibi congerat auro
         &amp;nbsp Et teneat culti iugera multa soli,
      Quem labor adsiduus vicino terreat hoste,
         &amp;nbsp Martia cui somnos classica pulsa fugent:
      Me mea paupertas vita traducat inerti,
   <span>
    5
   </span>
   &amp;nbsp Dum meus adsiduo luceat igne focus.
      Ipse seram teneras maturo tempore vites
         &amp;nbsp Rusticus et facili grandia poma manu;
      Nec spes destituat, sed frugum semper acervos
         &amp;nbsp Praebeat et pleno pinguia musta lacu.
   <span>
    10
   </span>
   Nam veneror, seu stipes habet desertus in agris
         &amp;nbsp Seu vetus in trivio florida serta lapis,
      Et quodcumque mihi pomum novus educat annus,
         &amp;nbsp Libatum agricolae ponitur ante deo.
      Flava Ceres, tibi sit nostro de rure corona
   <span>
    15
   </span>
   &amp;nbsp Spicea, quae templi pendeat ante fores,
      Pomosisque ruber custos ponatur in hortis,
         &amp;nbsp Terreat ut saeva falce Priapus aves.
      Vos quoque, felicis quondam, nunc pauperis agri
         &amp;nbsp Custodes, fertis munera vestra, Lares.
   <span>
    20
   </span>
   Tunc vitula innumeros lustrabat caesa iuvencos,
         &amp;nbsp Nunc agna exigui est hostia parva soli.
      Agna cadet vobis, quam circum rustica pubes
         &amp;nbsp Clamet 'io messes et bona vina date'.
      Iam modo iam possim contentus vivere parvo
   <span>
    25
   </span>
   &amp;nbsp Nec semper longae deditus esse viae,
      Sed Canis aestivos ortus vitare sub umbra
         &amp;nbsp Arboris ad rivos praetereuntis aquae.
      Nec tamen interdum pudeat tenuisse bidentem
         &amp;nbsp Aut stimulo tardos increpuisse boves,
   <span>
    30
   </span>
   Non agnamve sinu pigeat fetumve capellae
         &amp;nbsp Desertum oblita matre referre domum.
      At vos exiguo pecori, furesque lupique,
         &amp;nbsp Parcite: de magno est praeda petenda grege.
      Hic ego pastoremque meum lustrare quotannis
   <span>
    35
   </span>
   &amp;nbsp Et placidam soleo spargere lacte Palem.
      Adsitis, divi, neu vos e paupere mensa
         &amp;nbsp Dona nec e puris spernite fictilibus.
      Fictilia antiquus primum sibi fecit agrestis
         &amp;nbsp Pocula, de facili conposuitque luto.
   <span>
    40
   </span>
   Non ego divitias patrum fructusque requiro,
         &amp;nbsp Quos tulit antiquo condita messis avo:
      Parva seges satis est, satis requiescere lecto
         &amp;nbsp Si licet et solito membra levare toro.
      Quam iuvat inmites ventos audire cubantem
   <span>
    45
   </span>
   &amp;nbsp Et dominam tenero continuisse sinu
      Aut, gelidas hibernus aquas cum fuderit Auster,
         &amp;nbsp Securum somnos igne iuvante sequi.
      Hoc mihi contingat. Sit dives iure, furorem
         &amp;nbsp Qui maris et tristes ferre potest pluvias.
   <span>
    50
   </span>
   O quantum est auri pereat potiusque smaragdi,
         &amp;nbsp Quam fleat ob nostras ulla puella vias.
      Te bellare decet terra, Messalla, marique,
         &amp;nbsp Ut domus hostiles praeferat exuvias;
      Me retinent vinctum formosae vincla puellae,
   <span>
    55
   </span>
   &amp;nbsp Et sedeo duras ianitor ante fores.
      Non ego laudari curo, mea Delia; tecum
         &amp;nbsp Dum modo sim, quaeso segnis inersque vocer.
      Te spectem, suprema mihi cum venerit hora,
         &amp;nbsp Te teneam moriens deficiente manu.
   <span>
    60
   </span>
   Flebis et arsuro positum me, Delia, lecto,
         &amp;nbsp Tristibus et lacrimis oscula mixta dabis.
      Flebis: non tua sunt duro praecordia ferro
         &amp;nbsp Vincta, neque in tenero stat tibi corde silex.
      Illo non iuvenis poterit de funere quisquam
   <span>
    65
   </span>
   &amp;nbsp Lumina, non virgo, sicca referre domum.
      Tu manes ne laede meos, sed parce solutis
         &amp;nbsp Crinibus et teneris, Delia, parce genis.
      Interea, dum fata sinunt, iungamus amores:
         &amp;nbsp Iam veniet tenebris Mors adoperta caput,
   <span>
    70
   </span>
   Iam subrepet iners aetas, nec amare decebit,
         &amp;nbsp Dicere nec cano blanditias capite.
      Nunc levis est tractanda Venus, dum frangere postes
         &amp;nbsp Non pudet et rixas inseruisse iuvat.
      Hic ego dux milesque bonus: vos, signa tubaeque,
   <span>
    75
   </span>
   &amp;nbsp Ite procul, cupidis volnera ferte viris,
      Ferte et opes: ego conposito securus acervo
         &amp;nbsp Despiciam dites despiciamque famem.
  </p>
  <p class="shortborder">
  </p>
  <p>
   <a name="2">
   </a>
   <b>
    II
   </b>
  </p>
  <p>
   Adde merum vinoque novos conpesce dolores,
         &amp;nbsp Occupet ut fessi lumina victa sopor,
      Neu quisquam multo percussum tempora baccho
         &amp;nbsp Excitet, infelix dum requiescit amor.
      Nam posita est nostrae custodia saeva puellae,
   <span>
    5
   </span>
   &amp;nbsp Clauditur et dura ianua firma sera.
      Ianua difficilis domini, te verberet imber,
         &amp;nbsp Te Iovis imperio fulmina missa petant.
      Ianua, iam pateas uni mihi, victa querelis,
         &amp;nbsp Neu furtim verso cardine aperta sones.
   <span>
    10
   </span>
   Et mala siqua tibi dixit dementia nostra,
         &amp;nbsp Ignoscas: capiti sint precor illa meo.
      Te meminisse decet, quae plurima voce peregi
         &amp;nbsp Supplice, cum posti florida serta darem.
      Tu quoque ne timide custodes, Delia, falle,
   <span>
    15
   </span>
   &amp;nbsp Audendum est: fortes adiuvat ipsa Venus.
      Illa favet, seu quis iuvenis nova limina temptat,
         &amp;nbsp Seu reserat fixo dente puella fores;
      Illa docet molli furtim derepere lecto,
         &amp;nbsp Illa pedem nullo ponere posse sono,
   <span>
    20
   </span>
   Illa viro coram nutus conferre loquaces
         &amp;nbsp Blandaque conpositis abdere verba notis.
      Nec docet hoc omnes, sed quos nec inertia tardat
         &amp;nbsp Nec vetat obscura surgere nocte timor.
      En ego cum tenebris tota vagor anxius urbe,
   <span>
    25
   </span>
   &amp;nbsp * * *
      Nec sinit occurrat quisquam, qui corpora ferro
         &amp;nbsp Volneret aut rapta praemia veste petat.
      Quisquis amore tenetur, eat tutusque sacerque
         &amp;nbsp Qualibet: insidias non timuisse decet.
   <span>
    30
   </span>
   Non mihi pigra nocent hibernae frigora noctis,
         &amp;nbsp Non mihi, cum multa decidit imber aqua.
      Non labor hic laedit, reseret modo Delia postes
         &amp;nbsp Et vocet ad digiti me taciturna sonum.
      Parcite luminibus, seu vir seu femina fiat
   <span>
    35
   </span>
   &amp;nbsp Obvia: celari volt sua furta Venus.
      Neu strepitu terrete pedum neu quaerite nomen
         &amp;nbsp Neu prope fulgenti lumina ferte face.
      Siquis et inprudens adspexerit, occulat ille
         &amp;nbsp Perque deos omnes se meminisse neget:
   <span>
    40
   </span>
   Nam fuerit quicumque loquax, is sanguine natam,
         &amp;nbsp Is Venerem e rapido sentiet esse mari.
      Nec tamen huic credet coniunx tuus, ut mihi verax
         &amp;nbsp Pollicita est magico saga ministerio.
      Hanc ego de caelo ducentem sidera vidi,
   <span>
    45
   </span>
   &amp;nbsp Fluminis haec rapidi carmine vertit iter,
      Haec cantu finditque solum Manesque sepulcris
         &amp;nbsp Elicit et tepido devocat ossa rogo;
      Iam tenet infernas magico stridore catervas,
         &amp;nbsp Iam iubet adspersas lacte referre pedem.
   <span>
    50
   </span>
   Cum libet, haec tristi depellit nubila caelo,
         &amp;nbsp Cum libet, aestivo convocat orbe nives.
      Sola tenere malas Medeae dicitur herbas,
         &amp;nbsp Sola feros Hecates perdomuisse canes.
      Haec mihi conposuit cantus, quis fallere posses:
   <span>
    55
   </span>
   &amp;nbsp Ter cane, ter dictis despue carminibus.
      Ille nihil poterit de nobis credere cuiquam,
         &amp;nbsp Non sibi, si in molli viderit ipse toro.
      Tu tamen abstineas aliis: nam cetera cernet
         &amp;nbsp Omnia, de me uno sentiet ipse nihil.
   <span>
    60
   </span>
   Quid, credam? nempe haec eadem se dixit amores
         &amp;nbsp Cantibus aut herbis solvere posse meos,
      Et me lustravit taedis, et nocte serena
         &amp;nbsp Concidit ad magicos hostia pulla deos.
      Non ego, totus abesset amor, sed mutuus esset,
   <span>
    65
   </span>
   &amp;nbsp Orabam, nec te posse carere velim.
      Ferreus ille fuit, qui, te cum posset habere,
         &amp;nbsp Maluerit praedas stultus et arma sequi.
      Ille licet Cilicum victas agat ante catervas,
         &amp;nbsp Ponat et in capto Martia castra solo,
   <span>
    70
   </span>
   Totus et argento contextus, totus et auro
         &amp;nbsp Insideat celeri conspiciendus equo,
      Ipse boves mea si tecum modo Delia possim
         &amp;nbsp Iungere et in solito pascere monte pecus,
      Et te, dum liceat, teneris retinere lacertis,
   <span>
    75
   </span>
   &amp;nbsp Mollis et inculta sit mihi somnus humo.
      Quid Tyrio recubare toro sine amore secundo
         &amp;nbsp Prodest, cum fletu nox vigilanda venit?
      Nam neque tum plumae nec stragula picta soporem
         &amp;nbsp Nec sonitus placidae ducere posset aquae.
   <span>
    80
   </span>
   Num Veneris magnae violavi numina verbo,
         &amp;nbsp Et mea nunc poenas inpia lingua luit?
      Num feror incestus sedes adiisse deorum
         &amp;nbsp Sertaque de sanctis deripuisse focis?
      Non ego, si merui, dubitem procumbere templis
   <span>
    85
   </span>
   &amp;nbsp Et dare sacratis oscula liminibus,
      Non ego tellurem genibus perrepere supplex
         &amp;nbsp Et miserum sancto tundere poste caput.
      At tu, qui laetus rides mala nostra, caveto
         &amp;nbsp Mox tibi: non uni saeviet usque deus.
   <span>
    90
   </span>
   Vidi ego, qui iuvenum miseros lusisset amores,
         &amp;nbsp Post Veneris vinclis subdere colla senem
      Et sibi blanditias tremula conponere voce
         &amp;nbsp Et manibus canas fingere velle comas,
      Stare nec ante fores puduit caraeve puellae
   <span>
    95
   </span>
   &amp;nbsp Ancillam medio detinuisse foro.
      Hunc puer, hunc iuvenis turba circumterit arta,
         &amp;nbsp Despuit in molles et sibi quisque sinus.
      At mihi parce, Venus: semper tibi dedita servit
         &amp;nbsp Mens mea: quid messes uris acerba tuas?
  </p>
  <p class="shortborder">
  </p>
  <p>
   <a name="3">
   </a>
   <b>
    III
   </b>
  </p>
  <p>
   Ibitis Aegaeas sine me, Messalla, per undas,
         &amp;nbsp O utinam memores ipse cohorsque mei.
      Me tenet ignotis aegrum Phaeacia terris,
         &amp;nbsp Abstineas avidas, Mors, modo, nigra, manus.
      Abstineas, Mors atra, precor: non hic mihi mater
   <span>
    5
   </span>
   &amp;nbsp Quae legat in maestos ossa perusta sinus,
      Non soror, Assyrios cineri quae dedat odores
         &amp;nbsp Et fleat effusis ante sepulcra comis,
      Delia non usquam; quae me cum mitteret urbe,
         &amp;nbsp Dicitur ante omnes consuluisse deos.
   <span>
    10
   </span>
   Illa sacras pueri sortes ter sustulit: illi
         &amp;nbsp Rettulit e trinis omina certa puer.
      Cuncta dabant reditus: tamen est deterrita numquam,
         &amp;nbsp Quin fleret nostras respiceretque vias.
      Ipse ego solator, cum iam mandata dedissem,
   <span>
    15
   </span>
   &amp;nbsp Quaerebam tardas anxius usque moras.
      Aut ego sum causatus aves aut omina dira,
         &amp;nbsp Saturni sacram me tenuisse diem.
      O quotiens ingressus iter mihi tristia dixi
         &amp;nbsp Offensum in porta signa dedisse pedem!
   <span>
    20
   </span>
   Audeat invito ne quis discedere Amore,
         &amp;nbsp Aut sciat egressum se prohibente deo.
      Quid tua nunc Isis mihi, Delia, quid mihi prosunt
         &amp;nbsp Illa tua totiens aera repulsa manu,
      Quidve, pie dum sacra colis, pureque lavari
   <span>
    25
   </span>
   &amp;nbsp Tememiniet puro secubuisse toro?
      Nunc, dea, nunc succurre mihinam posse mederi
         &amp;nbsp Picta docet templis multa tabella tuis,
      Ut mea votivas persolvens Delia voces
         &amp;nbsp Ante sacras lino tecta fores sedeat
   <span>
    30
   </span>
   Bisque die resoluta comas tibi dicere laudes
         &amp;nbsp Insignis turba debeat in Pharia.
      At mihi contingat patrios celebrare Penates
         &amp;nbsp Reddereque antiquo menstrua tura Lari.
      Quam bene Saturno vivebant rege, priusquam
   <span>
    35
   </span>
   &amp;nbsp Tellus in longas est patefacta vias!
      Nondum caeruleas pinus contempserat undas,
         &amp;nbsp Effusum ventis praebueratque sinum,
      Nec vagus ignotis repetens conpendia terris
         &amp;nbsp Presserat externa navita merce ratem.
   <span>
    40
   </span>
   Illo non validus subiit iuga tempore taurus,
         &amp;nbsp Non domito frenos ore momordit equus,
      Non domus ulla fores habuit, non fixus in agris,
         &amp;nbsp Qui regeret certis finibus arva, lapis.
      Ipsae mella dabant quercus, ultroque ferebant
   <span>
    45
   </span>
   &amp;nbsp Obvia securis ubera lactis oves.
      Non acies, non ira fuit, non bella, nec ensem
         &amp;nbsp Inmiti saevus duxerat arte faber.
      Nunc Iove sub domino caedes et vulnera semper,
         &amp;nbsp Nunc mare, nunc leti mille repente viae.
   <span>
    50
   </span>
   Parce, pater. timidum non me periuria terrent,
         &amp;nbsp Non dicta in sanctos inpia verba deos.
      Quodsi fatales iam nunc explevimus annos,
         &amp;nbsp Fac lapis inscriptis stet super ossa notis:
      'Hic iacet inmiti consumptus morte Tibullus,
   <span>
    55
   </span>
   &amp;nbsp Messallam terra dum sequiturque mari.'
      Sed me, quod facilis tenero sum semper Amori,
         &amp;nbsp Ipsa Venus campos ducet in Elysios.
      Hic choreae cantusque vigent, passimque vagantes
         &amp;nbsp Dulce sonant tenui gutture carmen aves,
   <span>
    60
   </span>
   Fert casiam non culta seges, totosque per agros
         &amp;nbsp Floret odoratis terra benigna rosis;
      Ac iuvenum series teneris inmixta puellis
         &amp;nbsp Ludit, et adsidue proelia miscet Amor.
      Illic est, cuicumque rapax mors venit amanti,
   <span>
    65
   </span>
   &amp;nbsp Et gerit insigni myrtea serta coma.
      At scelerata iacet sedes in nocte profunda
         &amp;nbsp Abdita, quam circum flumina nigra sonant:
      Tisiphoneque inpexa feros pro crinibus angues
         &amp;nbsp Saevit, et huc illuc inpia turba fugit.
   <span>
    70
   </span>
   Tum niger in porta serpentum Cerberus ore
         &amp;nbsp Stridet et aeratas excubat ante fores.
      Illic Iunonem temptare Ixionis ausi
         &amp;nbsp Versantur celeri noxia membra rota,
      Porrectusque novem Tityos per iugera terrae
   <span>
    75
   </span>
   &amp;nbsp Adsiduas atro viscere pascit aves.
      Tantalus est illic, et circum stagna, sed acrem
         &amp;nbsp Iam iam poturi deserit unda sitim,
      Et Danai proles, Veneris quod numina laesit,
         &amp;nbsp In cava Lethaeas dolia portat aquas.
   <span>
    80
   </span>
   Illic sit, quicumque meos violavit amores,
         &amp;nbsp Optavit lentas et mihi militias.
      At tu casta precor maneas, sanctique pudoris
         &amp;nbsp Adsideat custos sedula semper anus.
      Haec tibi fabellas referat positaque lucerna
   <span>
    85
   </span>
   &amp;nbsp Deducat plena stamina longa colu,
      At circa gravibus pensis adfixa puella
         &amp;nbsp Paulatim somno fessa remittat opus.
      Tum veniam subito, nec quisquam nuntiet ante,
         &amp;nbsp Sed videar caelo missus adesse tibi.
   <span>
    90
   </span>
   Tunc mihi, qualis eris, longos turbata capillos,
         &amp;nbsp Obvia nudato, Delia, curre pede.
      Hoc precor, hunc illum nobis Aurora nitentem
         &amp;nbsp Luciferum roseis candida portet equis.
  </p>
  <p class="shortborder">
  </p>
  <p>
   <a name="4">
   </a>
   <b>
    IV
   </b>
  </p>
  <p>
   'Sic umbrosa tibi contingant tecta, Priape,
         &amp;nbsp Ne capiti soles, ne noceantque nives:
      Quae tua formosos cepit sollertia? certe
         &amp;nbsp Non tibi barba nitet, non tibi culta coma est,
      Nudus et hibernae producis frigora brumae,
   <span>
    5
   </span>
   &amp;nbsp Nudus et aestivi tempora sicca Canis.'
      Sic ego; tum Bacchi respondit rustica proles
         &amp;nbsp Armatus curva sic mihi falce deus:
      'O fuge te tenerae puerorum credere turbae,
         &amp;nbsp Nam causam iusti semper amoris habent.
   <span>
    10
   </span>
   Hic placet, angustis quod equom conpescit habenis,
         &amp;nbsp Hic placidam niveo pectore pellit aquam,
      Hic, quia fortis adest audacia, cepit; at illi
         &amp;nbsp Virgineus teneras stat pudor ante genas.
      Sed ne te capiant, primo si forte negabit,
   <span>
    15
   </span>
   &amp;nbsp Taedia: paulatim sub iuga colla dabit.
      Longa dies homini docuit parere leones,
         &amp;nbsp Longa dies molli saxa peredit aqua;
      Annus in apricis maturat collibus uvas,
         &amp;nbsp Annus agit certa lucida signa vice.
   <span>
    20
   </span>
   Nec iurare time: Veneris periuria venti
         &amp;nbsp Inrita per terras et freta summa ferunt.
      Gratia magna Iovi: vetuit pater ipse valere,
         &amp;nbsp Iurasset cupide quicquid ineptus amor,
      Perque suas inpune sinit Dictynna sagittas
   <span>
    25
   </span>
   &amp;nbsp Adfirmes crines perque Minerva suos.
      At si tardus eris, errabis: transiet aetas.
         &amp;nbsp Quam cito non segnis stat remeatque dies,
      Quam cito purpureos deperdit terra colores,
         &amp;nbsp Quam cito formosas populus alta comas!
   <span>
    30
   </span>
   Quam iacet, infirmae venere ubi fata senectae,
         &amp;nbsp Qui prior Eleo est carcere missus equos!
      Vidi iam iuvenem, premeret cum serior aetas,
         &amp;nbsp Maerentem stultos praeteriisse dies.
      Crudeles divi! serpens novus exuit annos,
   <span>
    35
   </span>
   &amp;nbsp Formae non ullam fata dedere moram.
      Solis aeterna est Baccho Phoeboque iuventas,
         &amp;nbsp Nam decet intonsus crinis utrumque deum.
      Tu, puero quodcumque tuo temptare libebit,
         &amp;nbsp Cedas: obsequio plurima vincet amor.
   <span>
    40
   </span>
   Neu comes ire neges, quamvis via longa paretur
         &amp;nbsp Et Canis arenti torreat arva siti,
      Quamvis praetexens picta ferrugine caelum
         &amp;nbsp Venturam anticipet imbrifer arcus aquam.
      Vel si caeruleas puppi volet ire per undas,
   <span>
    45
   </span>
   &amp;nbsp Ipse levem remo per freta pelle ratem.
      Nec te paeniteat duros subiisse labores
         &amp;nbsp Aut opera insuetas adteruisse manus,
      Nec, velit insidiis altas si claudere valles,
         &amp;nbsp Dum placeas, umeri retia ferre negent.
   <span>
    50
   </span>
   Si volet arma, levi temptabis ludere dextra:
         &amp;nbsp Saepe dabis nudum, vincat ut ille, latus.
      Tum tibi mitis erit, rapias tum cara licebit
         &amp;nbsp Oscula: pugnabit, sed tamen apta dabit.
      Rapta dabit primo, post adferet ipse roganti,
   <span>
    55
   </span>
   &amp;nbsp Post etiam collo se inplicuisse velit.
      Heu male nunc artes miseras haec saecula tractant:
         &amp;nbsp Iam tener adsuevit munera velle puer.
      At tu, qui venerem docuisti vendere primus,
         &amp;nbsp Quisquis es, infelix urgeat ossa lapis.
   <span>
    60
   </span>
   Pieridas, pueri, doctos et amate poetas,
         &amp;nbsp Aurea nec superent munera Pieridas.
      Carmine purpurea est Nisi coma: carmina ni sint,
         &amp;nbsp Ex umero Pelopis non nituisset ebur.
      Quem referent Musae, vivet, dum robora tellus,
   <span>
    65
   </span>
   &amp;nbsp Dum caelum stellas, dum vehet amnis aquas.
      At qui non audit Musas, qui vendit amorem,
         &amp;nbsp Idaeae currus ille sequatur Opis
      Et tercentenas erroribus expleat urbes
         &amp;nbsp Et secet ad Phrygios vilia membra modos.
   <span>
    70
   </span>
   Blanditiis volt esse locum Venus ipsa: querelis
         &amp;nbsp Supplicibus, miseris fletibus illa favet.'
      Haec mihi, quae canerem Titio, deus edidit ore,
         &amp;nbsp Sed Titium coniunx haec meminisse vetat.
      Pareat ille suae; vos me celebrate magistrum,
   <span>
    75
   </span>
   &amp;nbsp Quos male habet multa callidus arte puer.
      Gloria cuique sua est: me, qui spernentur, amantes
         &amp;nbsp Consultent: cunctis ianua nostra patet.
      Tempus erit, cum me Veneris praecepta ferentem
         &amp;nbsp Deducat iuvenum sedula turba senem.
   <span>
    80
   </span>
   Heu heu quam Marathus lento me torquet amore!
         &amp;nbsp Deficiunt artes, deficiuntque doli.
      Parce, puer, quaeso, ne turpis fabula fiam,
         &amp;nbsp Cum mea ridebunt vana magisteria.
  </p>
  <p class="shortborder">
  </p>
  <p>
   <a name="5">
   </a>
   <b>
    V
   </b>
  </p>
  <p>
   Asper eram et bene discidium me ferre loquebar,
         &amp;nbsp At mihi nunc longe gloria fortis abest.
      Namque agor ut per plana citus sola verbere turben,
         &amp;nbsp Quem celer adsueta versat ab arte puer.
      Ure ferum et torque, libeat ne dicere quicquam
   <span>
    5
   </span>
   &amp;nbsp Magnificum post haec: horrida verba doma.
      Parce tamen, per te furtivi foedera lecti,
         &amp;nbsp Per venerem quaeso conpositumque caput.
      Ille ego, cum tristi morbo defessa iaceres,
         &amp;nbsp Te dicor votis eripuisse meis,
   <span>
    10
   </span>
   Ipseque te circum lustravi sulphure puro,
         &amp;nbsp Carmine cum magico praecinuisset anus;
      Ipse procuravi, ne possent saeva nocere
         &amp;nbsp Somnia, ter sancta deveneranda mola;
      Ipse ego velatus filo tunicisque solutis
   <span>
    15
   </span>
   &amp;nbsp Vota novem Triviae nocte silente dedi.
      Omnia persolvi: fruitur nunc alter amore,
         &amp;nbsp Et precibus felix utitur ille meis.
      At mihi felicem vitam, si salva fuisses,
         &amp;nbsp Fingebam demens, sed renuente deo.
   <span>
    20
   </span>
   Rura colam, frugumque aderit mea Delia custos,
         &amp;nbsp Area dum messes sole calente teret,
      Aut mihi servabit plenis in lintribus uvas
         &amp;nbsp Pressaque veloci candida musta pede;
      Consuescet numerare pecus, consuescet amantis
   <span>
    25
   </span>
   &amp;nbsp Garrulus in dominae ludere verna sinu.
      Illa deo sciet agricolae pro vitibus uvam,
         &amp;nbsp Pro segete spicas, pro grege ferre dapem.
      Illa regat cunctos, illi sint omnia curae,
         &amp;nbsp At iuvet in tota me nihil esse domo.
   <span>
    30
   </span>
   Huc veniet Messalla meus, cui dulcia poma
         &amp;nbsp Delia selectis detrahat arboribus;
      Et tantum venerata virum hunc sedula curet,
         &amp;nbsp Huic paret atque epulas ipsa ministra gerat.
      Haec mihi fingebam, quae nunc Eurusque Notusque
   <span>
    35
   </span>
   &amp;nbsp Iactat odoratos vota per Armenios.
      Saepe ego temptavi curas depellere vino,
         &amp;nbsp At dolor in lacrimas verterat omne merum.
      Saepe aliam tenui, sed iam cum gaudia adirem,
         &amp;nbsp Admonuit dominae deseruitque Venus.
   <span>
    40
   </span>
   Tunc me discedens devotum femina dixit
         &amp;nbsp Et pudet et narrat scire nefanda meam.
      Non facit hoc verbis, facie tenerisque lacertis
         &amp;nbsp Devovet et flavis nostra puella comis.
      Talis ad Haemonium Nereis Pelea quondam
   <span>
    45
   </span>
   &amp;nbsp Vecta est frenato caerula pisce Thetis.
      Haec nocuere mihi, quod adest huic dives amator;
         &amp;nbsp Venit in exitium callida lena meum.
      Sanguineas edat illa dapes atque ore cruento
         &amp;nbsp Tristia cum multo pocula felle bibat;
   <span>
    50
   </span>
   Hanc volitent animae circum sua fata querentes
         &amp;nbsp Semper et e tectis strix violenta canat;
      Ipsa fame stimulante furens herbasque sepulcris
         &amp;nbsp Quaerat et a saevis ossa relicta lupis,
      Currat et inguinibus nudis ululetque per urbes,
   <span>
    55
   </span>
   &amp;nbsp Post agat e triviis aspera turba canum.
      Eveniet: dat signa deus; sunt numina amanti,
         &amp;nbsp Saevit et iniusta lege relicta Venus.
      At tu quam primum sagae praecepta rapacis
         &amp;nbsp Desere, nam donis vincitur omnis amor.
   <span>
    60
   </span>
   Pauper erit praesto semper, te pauper adibit
         &amp;nbsp Primus et in tenero fixus erit latere,
      Pauper in angusto fidus comes agmine turbae
         &amp;nbsp Subicietque manus efficietque viam,
      Pauper ad occultos furtim deducet amicos
   <span>
    65
   </span>
   &amp;nbsp Vinclaque de niveo detrahet ipse pede.
      Heu canimus frustra, nec verbis victa patescit
         &amp;nbsp Ianua, sed plena est percutienda manu.
      At tu, qui potior nunc es, mea fata timeto:
         &amp;nbsp Versatur celeri Fors levis orbe rotae.
   <span>
    70
   </span>
   Non frustra quidam iam nunc in limine perstat
         &amp;nbsp Sedulus ac crebro prospicit ac refugit,
      Et simulat transire domum, mox deinde recurrit,
         &amp;nbsp Solus et ante ipsas excreat usque fores.
      Nescio quid furtivus amor parat. utere quaeso,
   <span>
    75
   </span>
   &amp;nbsp Dum licet: in liquida nat tibi linter aqua.
  </p>
  <p class="shortborder">
  </p>
  <p>
   <a name="6">
   </a>
   <b>
    VI
   </b>
  </p>
  <p>
   Semper, ut inducar, blandos offers mihi voltus,
         &amp;nbsp Post tamen es misero tristis et asper, Amor.
      Quid tibi saevitiae mecum est? an gloria magna est
         &amp;nbsp Insidias homini conposuisse deum?
      Nam mihi tenduntur casses: iam Delia furtim
   <span>
    5
   </span>
   &amp;nbsp Nescio quem tacita callida nocte fovet.
      Illa quidem tam multa negat, sed credere durum est:
         &amp;nbsp Sic etiam de me pernegat usque viro.
      Ipse miser docui, quo posset ludere pacto
         &amp;nbsp Custodes: heu heu nunc premor arte mea,
   <span>
    10
   </span>
   Fingere nunc didicit causas, ut sola cubaret,
         &amp;nbsp Cardine nunc tacito vertere posse fores.
      Tum sucos herbasque dedi, quis livor abiret,
         &amp;nbsp Quem facit inpresso mutua dente venus.
      At tu, fallacis coniunx incaute puellae,
   <span>
    15
   </span>
   &amp;nbsp Me quoque servato, peccet ut illa nihil.
      Neu iuvenes celebret multo sermone, caveto,
         &amp;nbsp Neve cubet laxo pectus aperta sinu,
      Neu te decipiat nutu, digitoque liquorem
         &amp;nbsp Ne trahat et mensae ducat in orbe notas.
   <span>
    20
   </span>
   Exibit quam saepe, time, seu visere dicet
         &amp;nbsp Sacra Bonae maribus non adeunda Deae.
      At mihi si credas, illam sequar unus ad aras;
         &amp;nbsp Tunc mihi non oculis sit timuisse meis.
      Saepe, velut gemmas eius signumque probarem,
   <span>
    25
   </span>
   &amp;nbsp Per causam memini me tetigisse manum;
      Saepe mero somnum peperi tibi, at ipse bibebam
         &amp;nbsp Sobria subposita pocula victor aqua.
      Non ego te laesi prudens: ignosce fatenti,
         &amp;nbsp Iussit Amor: contra quis ferat arma deos?
   <span>
    30
   </span>
   Ille ego sum, nec me iam dicere vera pudebit,
         &amp;nbsp Instabat tota cui tua nocte canis.
      Quid tenera tibi coniuge opus? tua si bona nescis
         &amp;nbsp Servare, frustra clavis inest foribus.
      Te tenet, absentes alios suspirat amores
   <span>
    35
   </span>
   &amp;nbsp Et simulat subito condoluisse caput.
      At mihi servandam credas: non saeva recuso
         &amp;nbsp Verbera, detrecto non ego vincla pedum.
      Tum procul absitis, quisquis colit arte capillos,
         &amp;nbsp Et fluit effuso cui toga laxa sinu,
   <span>
    40
   </span>
   Quisquis et occurret, ne possit crimen habere,
         &amp;nbsp Stet procul aut alia ~stet procul~ ante via.
      Sic fieri iubet ipse deus, sic magna sacerdos
         &amp;nbsp Est mihi divino vaticinata sono.
      Haec ubi Bellonae motu est agitata, nec acrem
   <span>
    45
   </span>
   &amp;nbsp Flammam, non amens verbera torta timet;
      Ipsa bipenne suos caedit violenta lacertos
         &amp;nbsp Sanguineque effuso spargit inulta deam,
      Statque latus praefixa veru, stat saucia pectus,
         &amp;nbsp Et canit eventus, quos dea magna monet:
   <span>
    50
   </span>
   'Parcite, quam custodit Amor, violare puellam,
         &amp;nbsp Ne pigeat magno post didicisse malo.
      Adtigerit, labentur opes, ut volnere nostro
         &amp;nbsp Sanguis, ut hic ventis diripiturque cinis.'
      Et tibi nescio quas dixit, mea Delia, poenas;
   <span>
    55
   </span>
   &amp;nbsp Si tamen admittas, sit precor illa levis.
      Non ego te propter parco tibi, sed tua mater
         &amp;nbsp Me movet atque iras aurea vincit anus.
      Haec mihi te adducit tenebris multoque timore
         &amp;nbsp Coniungit nostras clam taciturna manus,
   <span>
    60
   </span>
   Haec foribusque manet noctu me adfixa proculque
         &amp;nbsp Cognoscit strepitus me veniente pedum.
      Vive diu mihi, dulcis anus: proprios ego tecum,
         &amp;nbsp Sit modo fas, annos contribuisse velim.
      Te semper natamque tuam te propter amabo:
   <span>
    65
   </span>
   &amp;nbsp Quicquid agit, sanguis est tamen illa tuos.
      Sit modo casta, doce, quamvis non vitta ligatos
         &amp;nbsp Impediat crines nec stola longa pedes.
      Et mihi sint durae leges, laudare nec ullam
         &amp;nbsp Possim ego, quin oculos adpetat illa meos,
   <span>
    70
   </span>
   Et siquid peccasse putet, ducarque capillis
         &amp;nbsp Inmerito pronas proripiarque vias.
      Non ego te pulsare velim, sed, venerit iste
         &amp;nbsp Si furor, optarim non habuisse manus;
      Nec saevo sis casta metu, sed mente fideli,
   <span>
    75
   </span>
   &amp;nbsp Mutuus absenti te mihi servet amor.
      At, quae fida fuit nulli, post victa senecta
         &amp;nbsp Ducit inops tremula stamina torta manu
      Firmaque conductis adnectit licia telis
         &amp;nbsp Tractaque de niveo vellere ducta putat.
   <span>
    80
   </span>
   Hanc animo gaudente vident iuvenumque catervae
         &amp;nbsp Conmemorant merito tot mala ferre senem,
      Hanc Venus exalto flentem sublimis Olympo
         &amp;nbsp Spectat et, infidis quam sit acerba, monet.
      Haec aliis maledicta cadant; nos, Delia, amoris
   <span>
    85
   </span>
   &amp;nbsp Exemplum cana simus uterque coma.
  </p>
  <p class="shortborder">
  </p>
  <p>
   <a name="7">
   </a>
   <b>
    VII
   </b>
  </p>
  <p>
   Hunc cecinere diem Parcae fatalia nentes
         &amp;nbsp Stamina, non ulli dissoluenda deo,
      Hunc fore, Aquitanas posset qui fundere gentes,
         &amp;nbsp Quem tremeret forti milite victus Atax.
      Evenere: novos pubes Romana triumphos
   <span>
    5
   </span>
   &amp;nbsp Vidit et evinctos bracchia capta duces;
      At te victrices lauros, Messalla, gerentem
         &amp;nbsp Portabat nitidis currus eburnus equis.
      Non sine me est tibi partus honos: Tarbella Pyrene
         &amp;nbsp Testis et Oceani litora Santonici,
   <span>
    10
   </span>
   Testis Arar Rhodanusque celer magnusque Garunna,
         &amp;nbsp Carnutis et flavi caerula lympha Liger.
      An te, Cydne, canam, tacitis qui leniter undis
         &amp;nbsp Caeruleus placidis per vada serpis aquis,
      Quantus et aetherio contingens vertice nubes
   <span>
    15
   </span>
   &amp;nbsp Frigidus intonsos Taurus alat Cilicas?
      Quid referam, ut volitet crebras intacta per urbes
         &amp;nbsp Alba Palaestino sancta columba Syro,
      Utque maris vastum prospectet turribus aequor
         &amp;nbsp Prima ratem ventis credere docta Tyros,
   <span>
    20
   </span>
   Qualis et, arentes cum findit Sirius agros,
         &amp;nbsp Fertilis aestiva Nilus abundet aqua?
      Nile pater, quanam possim te dicere causa
         &amp;nbsp Aut quibus in terris occuluisse caput?
      Te propter nullos tellus tua postulat imbres,
   <span>
    25
   </span>
   &amp;nbsp Arida nec pluvio supplicat herba Iovi.
      Te canit atque suum pubes miratur Osirim
         &amp;nbsp Barbara, Memphiten plangere docta bovem.
      Primus aratra manu sollerti fecit Osiris
         &amp;nbsp Et teneram ferro sollicitavit humum,
   <span>
    30
   </span>
   Primus inexpertae conmisit semina terrae
         &amp;nbsp Pomaque non notis legit ab arboribus.
      Hic docuit teneram palis adiungere vitem,
         &amp;nbsp Hic viridem dura caedere falce comam;
      Illi iucundos primum matura sapores
   <span>
    35
   </span>
   &amp;nbsp Expressa incultis uva dedit pedibus.
      Ille liquor docuit voces inflectere cantu,
         &amp;nbsp Movit et ad certos nescia membra modos,
      Bacchus et agricolae magno confecta labore
         &amp;nbsp Pectora tristitiae dissoluenda dedit.
   <span>
    40
   </span>
   Bacchus et adflictis requiem mortalibus adfert,
         &amp;nbsp Crura licet dura conpede pulsa sonent.
      Non tibi sunt tristes curae nec luctus, Osiri,
         &amp;nbsp Sed chorus et cantus et levis aptus amor,
      Sed varii flores et frons redimita corymbis,
   <span>
    45
   </span>
   &amp;nbsp Fusa sed ad teneros lutea palla pedes
      Et Tyriae vestes et dulcis tibia cantu
         &amp;nbsp Et levis occultis conscia cista sacris.
      Huc ades et Genium ludis Geniumque choreis
         &amp;nbsp Concelebra et multo tempora funde mero:
   <span>
    50
   </span>
   Illius et nitido stillent unguenta capillo,
         &amp;nbsp Et capite et collo mollia serta gerat.
      Sic venias hodierne: tibi dem turis honores,
         &amp;nbsp Liba et Mopsopio dulcia melle feram.
      At tibi succrescat proles, quae facta parentis
   <span>
    55
   </span>
   &amp;nbsp Augeat et circa stet veneranda senem.
      Nec taceat monumenta viae, quem Tuscula tellus
         &amp;nbsp Candidaque antiquo detinet Alba Lare.
      Namque opibus congesta tuis hic glarea dura
         &amp;nbsp Sternitur, hic apta iungitur arte silex.
   <span>
    60
   </span>
   Te canit agricola, a magna cum venerit urbe
         &amp;nbsp Serus inoffensum rettuleritque pedem.
      At tu, Natalis multos celebrande per annos,
         &amp;nbsp Candidior semper candidiorque veni.
  </p>
  <p class="shortborder">
  </p>
  <p>
   <a name="8">
   </a>
   <b>
    VIII
   </b>
  </p>
  <p>
   Non ego celari possum, quid nutus amantis
         &amp;nbsp Quidve ferant miti lenia verba sono.
      Nec mihi sunt sortes nec conscia fibra deorum,
         &amp;nbsp Praecinit eventus nec mihi cantus avis:
      Ipsa Venus magico religatum bracchia nodo
   <span>
    5
   </span>
   &amp;nbsp Perdocuit multis non sine verberibus.
      Desine dissimulare: deus crudelius urit,
         &amp;nbsp Quos videt invitos subcubuisse sibi.
      Quid tibi nunc molles prodest coluisse capillos
         &amp;nbsp Saepeque mutatas disposuisse comas,
   <span>
    10
   </span>
   Quid fuco splendente genas ornare, quid ungues
         &amp;nbsp Artificis docta subsecuisse manu?
      Frustra iam vestes, frustra mutantur amictus,
         &amp;nbsp Ansaque conpressos conligat arta pedes.
      Illa placet, quamvis inculto venerit ore
   <span>
    15
   </span>
   &amp;nbsp Nec nitidum tarda compserit arte caput.
      Num te carminibus, num te pallentibus herbis
         &amp;nbsp Devovit tacito tempore noctis anus?
      Cantus vicinis fruges traducit ab agris,
         &amp;nbsp Cantus et iratae detinet anguis iter,
   <span>
    20
   </span>
   Cantus et e curru Lunam deducere temptat
         &amp;nbsp Et faceret, si non aera repulsa sonent.
      Quid queror heu misero carmen nocuisse, quid herbas?
         &amp;nbsp Forma nihil magicis utitur auxiliis:
      Sed corpus tetigisse nocet, sed longa dedisse
   <span>
    25
   </span>
   &amp;nbsp Oscula, sed femori conseruisse femur.
      Nec tu difficilis puero tamen esse memento:
         &amp;nbsp Persequitur poenis tristia facta Venus.
      Munera ne poscas: det munera canus amator,
         &amp;nbsp Ut foveat molli frigida membra sinu.
   <span>
    30
   </span>
   Carior est auro iuvenis, cui levia fulgent
         &amp;nbsp Ora nec amplexus aspera barba terit.
      Huic tu candentes umero subpone lacertos,
         &amp;nbsp Et regum magnae despiciantur opes.
      At Venus invenit puero concumbere furtim,
   <span>
    35
   </span>
   &amp;nbsp Dum timet et teneros conserit usque sinus,
      Et dare anhelanti pugnantibus umida linguis
         &amp;nbsp Oscula et in collo figere dente notas.
      Non lapis hanc gemmaeque iuvant, quae frigore sola
         &amp;nbsp Dormiat et nulli sit cupienda viro.
   <span>
    40
   </span>
   Heu sero revocatur amor seroque iuventas,
         &amp;nbsp Cum vetus infecit cana senecta caput.
      Tum studium formae est: coma tum mutatur, ut annos
         &amp;nbsp Dissimulet viridi cortice tincta nucis;
      Tollere tum cura est albos a stirpe capillos
   <span>
    45
   </span>
   &amp;nbsp Et faciem dempta pelle referre novam.
      At tu, dum primi floret tibi temporis aetas,
         &amp;nbsp Utere: non tardo labitur illa pede.
      Neu Marathum torque: puero quae gloria victo est?
         &amp;nbsp In veteres esto dura, puella, senes.
   <span>
    50
   </span>
   Parce precor tenero: non illi sontica causa est,
         &amp;nbsp Sed nimius luto corpora tingit amor.
      Vel miser absenti maestas quam saepe querelas
         &amp;nbsp Conicit, et lacrimis omnia plena madent!
      'Quid me spernis?' ait. 'poterat custodia vinci:
   <span>
    55
   </span>
   &amp;nbsp Ipse dedit cupidis fallere posse deus.
      Nota venus furtiva mihi est, ut lenis agatur
         &amp;nbsp Spiritus, ut nec dent oscula rapta sonum;
      Et possum media quamvis obrepere nocte
         &amp;nbsp Et strepitu nullo clam reserare fores.
   <span>
    60
   </span>
   Quid prosunt artes, miserum si spernit amantem
         &amp;nbsp Et fugit ex ipso saeva puella toro?
      Vel cum promittit, subito sed perfida fallit,
         &amp;nbsp Est mihi nox multis evigilanda malis.
      Dum mihi venturam fingo, quodcumque movetur,
   <span>
    65
   </span>
   &amp;nbsp Illius credo tunc sonuisse pedes.'
      Desistas lacrimare, puer: non frangitur illa,
         &amp;nbsp Et tua iam fletu lumina fessa tument.
      Oderunt, Pholoe, moneo, fastidia divi,
         &amp;nbsp Nec prodest sanctis tura dedisse focis.
   <span>
    70
   </span>
   Hic Marathus quondam miseros ludebat amantes,
         &amp;nbsp Nescius ultorem post caput esse deum;
      Saepe etiam lacrimas fertur risisse dolentis
         &amp;nbsp Et cupidum ficta detinuisse mora:
      Nunc omnes odit fastus, nunc displicet illi
   <span>
    75
   </span>
   &amp;nbsp Quaecumque obposita est ianua dura sera.
      At te poena manet, ni desinis esse superba.
         &amp;nbsp Quam cupies votis hunc revocare diem!
  </p>
  <p class="shortborder">
  </p>
  <p>
   <a name="9">
   </a>
   <b>
    IX
   </b>
  </p>
  <p>
   Quid mihi si fueras miseros laesurus amores,
         &amp;nbsp Foedera per divos, clam violanda, dabas?
      A miser, et siquis primo periuria celat,
         &amp;nbsp Sera tamen tacitis Poena venit pedibus.
      Parcite, caelestes: aequum est inpune licere
   <span>
    5
   </span>
   &amp;nbsp Numina formosis laedere vestra semel.
      Lucra petens habili tauros adiungit aratro
         &amp;nbsp Et durum terrae rusticus urget opus,
      Lucra petituras freta per parentia ventis
         &amp;nbsp Ducunt instabiles sidera certa rates:
   <span>
    10
   </span>
   Muneribus meus est captus puer, at deus illa
         &amp;nbsp In cunerem et liquidas munera vertat aquas.
      Iam mihi persolvet poenas, pulvisque decorem
         &amp;nbsp Detrahet et ventis horrida facta coma;
      Uretur facies, urentur sole capilli,
   <span>
    15
   </span>
   &amp;nbsp Deteret invalidos et via longa pedes.
      Admonui quotiens 'auro ne pollue formam:
         &amp;nbsp Saepe solent auro multa subesse mala.
      Divitiis captus siquis violavit amorem,
         &amp;nbsp Asperaque est illi difficilisque Venus.
   <span>
    20
   </span>
   Ure meum potius flamma caput et pete ferro
         &amp;nbsp Corpus et intorto verbere terga seca.
      Nec tibi celandi spes sit peccare paranti:
         &amp;nbsp Est deus, occultos qui vetat esse dolos.
      Ipse deus tacito permisit lene ministro,
   <span>
    25
   </span>
   &amp;nbsp Ederet ut multo libera verba mero;
      Ipse deus somno domitos emittere vocem
         &amp;nbsp Iussit et invitos facta tegenda loqui.'
      Haec ego dicebam: nunc me flevisse loquentem,
         &amp;nbsp Nunc pudet ad teneros procubuisse pedes.
   <span>
    30
   </span>
   Tum mihi iurabas nullo te divitis auri
         &amp;nbsp Pondere, non gemmis, vendere velle fidem,
      Non tibi si pretium Campania terra daretur,
         &amp;nbsp Non tibi si, Bacchi cura, Falernus ager.
      Illis eriperes verbis mihi sidera caeli
   <span>
    35
   </span>
   &amp;nbsp Lucere et puras fulminis esse vias.
      Quin etiam flebas: at non ego fallere doctus
         &amp;nbsp Tergebam umentes credulus usque genas.
      Quid faciam, nisi et ipse fores in amore puellae?
         &amp;nbsp Sed precor exemplo sit levis illa tuo.
   <span>
    40
   </span>
   O quotiens, verbis ne quisquam conscius esset,
         &amp;nbsp Ipse comes multa lumina nocte tuli!
      Saepe insperanti venit tibi munere nostro
         &amp;nbsp Et latuit clausas post adoperta fores.
      Tum miser interii, stulte confisus amari:
   <span>
    45
   </span>
   &amp;nbsp Nam poteram ad laqueos cautior esse tuos.
      Quin etiam adtonita laudes tibi mente canebam,
         &amp;nbsp Et me nunc nostri Pieridumque pudet.
      Illa velim rapida Volcanus carmina flamma
         &amp;nbsp Torreat et liquida deleat amnis aqua.
   <span>
    50
   </span>
   Tu procul hinc absis, cui formam vendere cura est
         &amp;nbsp Et pretium plena grande referre manu.
      At te, qui puerum donis corrumpere es ausus,
         &amp;nbsp Rideat adsiduis uxor inulta dolis,
      Et cum furtivo iuvenem lassaverit usu,
   <span>
    55
   </span>
   &amp;nbsp Tecum interposita languida veste cubet.
      Semper sint externa tuo vestigia lecto,
         &amp;nbsp Et pateat cupidis semper aperta domus;
      Nec lasciva soror dicatur plura bibisse
         &amp;nbsp Pocula vel plures emeruisse viros.
   <span>
    60
   </span>
   Illam saepe ferunt convivia ducere Baccho,
         &amp;nbsp Dum rota Luciferi provocet orta diem.
      Illa nulla queat melius consumere noctem
         &amp;nbsp Aut operum varias disposuisse vices.
      At tua perdidicit, nec tu, stultissime, sentis,
   <span>
    65
   </span>
   &amp;nbsp Cum tibi non solita corpus ab arte movet.
      Tune putas illam pro te disponere crines
         &amp;nbsp Aut tenues denso pectere dente comas?
      Ista haec persuadet facies, auroque lacertos
         &amp;nbsp Vinciat et Tyrio prodeat apta sinu?
   <span>
    70
   </span>
   Non tibi, sed iuveni cuidam volt bella videri,
         &amp;nbsp Devoveat pro quo remque domumque tuam.
      Nec facit hoc vitio, sed corpora foeda podagra
         &amp;nbsp Et senis amplexus culta puella fugit.
      Huic tamen adcubuit noster puer: hunc ego credam
   <span>
    75
   </span>
   &amp;nbsp Cum trucibus venerem iungere posse feris.
      Blanditiasne meas aliis tu vendere es ausus?
         &amp;nbsp Tune aliis demens oscula ferre mea?
      Tum flebis, cum me vinctum puer alter habebit
         &amp;nbsp Et geret in regno regna superba tuo.
   <span>
    80
   </span>
   At tua tum me poena iuvet, Venerique merenti
         &amp;nbsp Fixa notet casus aurea palma meos:
      'Hanc tibi fallaci resolutus amore Tibullus
         &amp;nbsp Dedicat et grata sis, dea, mente rogat'.
  </p>
  <p class="shortborder">
  </p>
  <p>
   <a name="10">
   </a>
   <b>
    X
   </b>
  </p>
  <p>
   Quis fuit, horrendos primus qui protulit enses?
         &amp;nbsp Quam ferus et vere ferreus ille fuit!
      Tum caedes hominum generi, tum proelia nata,
         &amp;nbsp Tum brevior dirae mortis aperta via est.
      An nihil ille miser meruit, nos ad mala nostra
   <span>
    5
   </span>
   &amp;nbsp Vertimus, in saevas quod dedit ille feras?
      Divitis hoc vitium est auri, nec bella fuerunt,
         &amp;nbsp Faginus adstabat cum scyphus ante dapes.
      Non arces, non vallus erat, somnumque petebat
         &amp;nbsp Securus sparsas dux gregis inter oves.
   <span>
    10
   </span>
   Tunc mihi vita foret, volgi nec tristia nossem
         &amp;nbsp Arma nec audissem corde micante tubam;
      Nunc ad bella trahor, et iam quis forsitan hostis
         &amp;nbsp Haesura in nostro tela gerit latere.
      Sed patrii servate Lares: aluistis et idem,
   <span>
    15
   </span>
   &amp;nbsp Cursarem vestros cum tener ante pedes.
      Neu pudeat prisco vos esse e stipite factos:
         &amp;nbsp Sic veteris sedes incoluistis avi.
      Tum melius tenuere fidem, cum paupere cultu
         &amp;nbsp Stabat in exigua ligneus aede deus.
   <span>
    20
   </span>
   Hic placatus erat, seu quis libaverat uva,
         &amp;nbsp Seu dederat sanctae spicea serta comae,
      Atque aliquis voti compos liba ipse ferebat
         &amp;nbsp Postque comes purum filia parva favum.
      At nobis aerata, Lares, depellite tela,
   <span>
    25
   </span>
   &amp;nbsp    &amp;nbsp    &amp;nbsp    &amp;nbsp    &amp;nbsp    &amp;nbsp * * *                  &amp;nbsp    &amp;nbsp    &amp;nbsp    &amp;nbsp    &amp;nbsp
   <span>
    25a
   </span>
   &amp;nbsp    &amp;nbsp    &amp;nbsp    &amp;nbsp    &amp;nbsp    &amp;nbsp * * *   &amp;nbsp    &amp;nbsp    &amp;nbsp    &amp;nbsp                   &amp;nbsp
   <span>
    25b
   </span>
   &amp;nbsp Hostiaque e plena rustica porcus hara.
      Hanc pura cum veste sequar myrtoque canistra
         &amp;nbsp Vincta geram, myrto vinctus et ipse caput.
      Sic placeam vobis: alius sit fortis in armis
         &amp;nbsp Sternat et adversos Marte favente duces,
   <span>
    30
   </span>
   Ut mihi potanti possit sua dicere facta
         &amp;nbsp Miles et in mensa pingere castra mero.
      Quis furor est atram bellis accersere mortem?
         &amp;nbsp Inminet et tacito clam venit illa pede.
      Non seges est infra, non vinea culta, sed audax
   <span>
    35
   </span>
   &amp;nbsp Cerberus et Stygiae navita turpis aquae;
      Illic percussisque genis ustoque capillo
         &amp;nbsp Errat ad obscuros pallida turba lacus.
      Quam potius laudandus hic est, quem prole parata
         &amp;nbsp Occupat in parva pigra senecta casa.
   <span>
    40
   </span>
   Ipse suas sectatur oves, at filius agnos,
         &amp;nbsp Et calidam fesso conparat uxor aquam.
      Sic ego sim, liceatque caput candescere canis,
         &amp;nbsp Temporis et prisci facta referre senem.
      Interea pax arva colat. pax candida primum
   <span>
    45
   </span>
   &amp;nbsp Duxit araturos sub iuga curva boves,
      Pax aluit vites et sucos condidit uvae,
         &amp;nbsp Funderet ut nato testa paterna merum,
      Pace bidens vomerque nitentat tristia duri
         &amp;nbsp Militis in tenebris occupat arma situs
   <span>
    50
   </span>
   Rusticus e lucoque vehit, male sobrius ipse,
         &amp;nbsp Uxorem plaustro progeniemque domum.
      Sed Veneris tum bella calent, scissosque capillos
         &amp;nbsp Femina perfractas conqueriturque fores.
      Flet teneras subtusa genas, sed victor et ipse
   <span>
    55
   </span>
   &amp;nbsp Flet sibi dementes tam valuisse manus.
      At lascivus Amor rixae mala verba ministrat,
         &amp;nbsp Inter et iratum lentus utrumque sedet.
      A, lapis est ferrumque, suam quicumque puellam
         &amp;nbsp Verberat: e caelo deripit ille deos.
   <span>
    60
   </span>
   Sit satis e membris tenuem rescindere vestem,
         &amp;nbsp Sit satis ornatus dissoluisse comae,
      Sit lacrimas movisse satis: quater ille beatus,
         &amp;nbsp Quo tenera irato flere puella potest.
      Sed manibus qui saevus erit, scutumque sudemque
   <span>
    65
   </span>
   &amp;nbsp Is gerat et miti sit procul a Venere.
      At nobis, Pax alma, veni spicamque teneto,
         &amp;nbsp Perfluat et pomis candidus ante sinus.
  </p>
  <p class="border">
  </p>
 </body>
</div>