<div>
 Horace: Odes III
 <body>
  <p class="pagehead">
   Q. HORATI FLACCI CARMINVM LIBER TERTIVS
  </p>
  <p class="border">
  </p>
  <p>
   <b>
    I
   </b>
  </p>
  <p>
   Odi profanum volgus et arceo.
      Favete linguis: carmina non prius
           audita Musarum sacerdos
           virginibus puerisque canto.
  </p>
  <p>
   Regum timendorum in proprios greges,
   <font size="2">
    5
   </font>
   reges in ipsos imperium est Iovis,
           clari Giganteo triumpho,
           cuncta supercilio moventis.
  </p>
  <p>
   Est ut viro vir latius ordinet
      arbusta sulcis, hic generosior
   <font size="2">
    10
   </font>
   descendat in campum petitor,
           moribus hic meliorque fama
  </p>
  <p>
   contendat, illi turba clientium
      sit maior: aequa lege Necessitas
           sortitur insignis et imos,
           omne capax movet urna nomen.
   <font size="2">
    15
   </font>
  </p>
  <p>
   Destrictus ensis cui super impia
      cervice pendet, non Siculae dapes
           dulcem elaboratum saporem,
           non avium citharaequecantus
   <font size="2">
    20
   </font>
  </p>
  <p>
   Somnum reducent: somnus agrestium
      lenis virorum non humilis domos
           fastidit umbrosamque ripam,
           non Zephyris agitata tempe.
  </p>
  <p>
   Desiderantem quod satis est neque
   <font size="2">
    25
   </font>
   tumultuosum sollicitat mare,
           nec saevus Arcturi cadentis
           impetus aut orientis Haedi,
  </p>
  <p>
   non verberatae grandine vineae
      fundusque mendax, arbore nunc aquas
   <font size="2">
    30
   </font>
   culpante, nunc torrentia agros
           sidera, nunc hiemes iniquas.
  </p>
  <p>
   Contracta pisces aequora sentiunt
      iactis in altum molibus: huc frequens
           caementa demittit redemptor
           cum famulis dominusque terrae
   <font size="2">
    35
   </font>
  </p>
  <p>
   fastidiosus: sed Timor et Minae
      scandunt eodem quo dominus, neque
           decedit aerata triremi et
           post equitem sedet atra Cura.
   <font size="2">
    40
   </font>
  </p>
  <p>
   Quod si dolentem nec Phrygius lapis
      nec purpurarum sidere clarior
           delenit usus nec Falerna
           uitis Achaemeniumque costum,
  </p>
  <p>
   cur invidendis postibus et novo
   <font size="2">
    45
   </font>
   sublime ritu moliar atrium?
           Cur valle permutem Sabina
           divitias operosiores?
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Angustam amice pauperiem pati
      robustus acri militia puer
           condiscat et Parthos ferocis
           vexet eques metuendus hasta
  </p>
  <p>
   vitamque sub divo et trepidis agat
   <font size="2">
    5
   </font>
   in rebus. Illum ex moenibus hosticis
           matrona bellantis tyranni
           prospiciens et adulta virgo
  </p>
  <p>
   suspiret, eheu, ne rudis agminum
      sponsus lacessat regius asperum
   <font size="2">
    10
   </font>
   tactu leonem, quem cruenta
           per medias rapit ira caedes.
  </p>
  <p>
   Dulce et decorum est pro patria mori:
      mors et fugacem persequitur virum
           nec parcit inbellis iuventae
           poplitibus timidove tergo.
   <font size="2">
    15
   </font>
  </p>
  <p>
   Virtus, repulsae nescia sordidae,
      intaminatis fulget honoribus
           nec sumit aut ponit securis
           arbitrio popularis aurae.
   <font size="2">
    20
   </font>
  </p>
  <p>
   Virtus, recludens inmeritis mori
      caelum, negata temptat iter via
           coetusque volgaris et udam
           spernit humum fugiente pinna.
  </p>
  <p>
   Est et fideli tuta silentio
   <font size="2">
    25
   </font>
   merces: vetabo, qui Cereris sacrum
           volgarit arcanae, sub isdem
           sit trabibus fragilemque mecum
  </p>
  <p>
   solvat phaselon; saepe Diespiter
      neglectus incesto addidit integrum,
   <font size="2">
    30
   </font>
   raro antecedentem scelestum
           deservit pede Poena claudo.
  </p>
  <p class="shortborder">
  </p>
  <p>
   <b>
    III
   </b>
  </p>
  <p>
   Iustum et tenacem propositi virum
      non civium ardor prava iubentium,
           non voltus instantis tyranni
           mente quatit solida neque Auster,
  </p>
  <p>
   dux inquieti turbidus Hadriae,
   <font size="2">
    5
   </font>
   nec fulminantis magna manus Iovis:
           si fractus inlabatur orbis,
           inpavidum ferient ruinae.
  </p>
  <p>
   Hac arte Pollux et vagus Hercules
      enisus arces attigit igneas,
   <font size="2">
    10
   </font>
   quos inter Augustus recumbens
           purpureo bibet ore nectar;
  </p>
  <p>
   hac te merentem, Bacche pater, tuae
      vexere tigres indocili iugum
           collo trahentes; hac Quirinus
           Martis equis Acheronta fugit,
   <font size="2">
    15
   </font>
  </p>
  <p>
   gratum elocuta consiliantibus
      Ionone divis: 'Ilion, Ilion
           fatalis incestusque iudex
           et mulier peregrina vertit
   <font size="2">
    20
   </font>
  </p>
  <p>
   in pulverem, ex quo destituit deos
      mercede pacta Laomedon, mihi
           castaeque damnatum Mineruae
           cum populo et duce fraudulento.
  </p>
  <p>
   Iam nec Lacaenae splendet adulterae
   <font size="2">
    25
   </font>
   famosus hospes nec Priami domus
           periura pugnaces Achivos
           Hectoreis opibus refringit
  </p>
  <p>
   nostrisque ductum seditionibus
      bellum resedit. Protinus et gravis
   <font size="2">
    30
   </font>
   irae et invisum nepotem,
           Troica quem peperit sacerdos,
  </p>
  <p>
   Marti redonabo; illum ego lucidas
      inire sedes, discere nectaris
           sucos et adscribi quietis
           ordinibus patiar deorum.
   <font size="2">
    35
   </font>
  </p>
  <p>
   Dum longus inter saeviat Ilion
      Romamque pontus, qualibet exules
           in parte regnato beati;
           dum Priami Paridisque busto
   <font size="2">
    40
   </font>
  </p>
  <p>
   insultet armentum et catulos ferae
      celae inultae, stet Capitolium
           fulgens triumphatisque possit
           Roma ferox dare iura Medis.
  </p>
  <p>
   Horrenda late nomen in ultimas
   <font size="2">
    45
   </font>
   extendat oras, qua medius liquor
           secernit Europen ab Afro,
           qua tumidus rigat arva Nilus;
  </p>
  <p>
   aurum inrepertum et sic melius situm,
      cum terra celat, spernere fortior
   <font size="2">
    50
   </font>
   quam cogere humanos in usus
           omne sacrum rapiente dextra,
  </p>
  <p>
   quicumque mundo terminus obstitit,
      hunc tanget armis, visere gestiens,
           qua parte debacchentur ignes,
           qua nebulae pluviique rores.
   <font size="2">
    55
   </font>
  </p>
  <p>
   Sed bellicosis fata Quiritibus
      hac lege dico, ne nimium pii
           rebusque fidentes avitae
           tecta velint reparare Troiae.
   <font size="2">
    60
   </font>
  </p>
  <p>
   Troiae renascens alite lugubri
      fortuna tristi clade iterabitur,
           ducente victrices catervas
           coniuge me Iovis et sorore.
  </p>
  <p>
   Ter si resurgat murus aeneus
   <font size="2">
    65
   </font>
   auctore Phoebo, ter pereat meis
           excisus Argivis, ter uxor
           capta virum puerosque ploret.'
  </p>
  <p>
   Non hoc iocosae conveniet lyrae;
      quo, Musa, tendis? Desine pervicax
   <font size="2">
    70
   </font>
   referre sermones deorum et
           magna modis tenuare parvis.
  </p>
  <p class="shortborder">
  </p>
  <p>
   <b>
    IV
   </b>
  </p>
  <p>
   Descende caelo et dic age tibia
      regina longum Calliope melos,
           seu voce nunc mavis acuta
           seu fidibus citharave Phoebi.
  </p>
  <p>
   Auditis? An me ludit amabilis
   <font size="2">
    5
   </font>
   insania? Audire et videor pios
           errare per lucos, amoenae
           quos et aquae subeunt et aurae.
  </p>
  <p>
   Me fabulosae Volture in Apulo
      nutricis extra limina Pulliae
   <font size="2">
    10
   </font>
   ludo fatigatumque somno
           fronde nova puerum palumbes
  </p>
  <p>
   texere, mirum quod foret omnibus
      quicumque celsae nidum Aceruntiae
           saltusque Bantinos et aruum
           pingue tenent humilis Forenti,
   <font size="2">
    15
   </font>
  </p>
  <p>
   ut tuto ab atris corpore viperis
      dormirem et ursis, ut premerer sacra
           lauroque conlataque myrto,
           non sine dis animosus infans.
   <font size="2">
    20
   </font>
  </p>
  <p>
   Vester, Camenae, vester in arduos
      tollor Sabinos, seu mihi frigidum
           Praeneste seu Tibur supinum
           seu liquidae placuere Baiae;
  </p>
  <p>
   vestris amicum fontibus et choris
   <font size="2">
    25
   </font>
   non me Philippis versa acies retro,
           devota non extinxit arbor
           nec Sicula Palinurus unda.
  </p>
  <p>
   Utcumque mecum vos eritis, libens
      insanientem navita Bosphorum
           temptabo et urentis harenas
   <font size="2">
    30
   </font>
   litoris Assyrii viator,
  </p>
  <p>
   Visam Britannos hospitibus feros
      et laetum equino sanguine Concanum,
           visam pharetratos Gelonos
   <font size="2">
    35
   </font>
   et Scythicum inviolatus amnem.
  </p>
  <p>
   Vos Caesarem altum, militia simul
      fessas cohortes abdidit oppidis,
           finire quaerentem labores
           Pierio recreatis antro;
   <font size="2">
    40
   </font>
  </p>
  <p>
   vos lene consilium et datis et dato
      gaudetis, almae. Scimus ut impios
           Titanas inmanemque turbam
           fulmine sustulerit caduco,
  </p>
  <p>
   qui terram inertem, qui mare temperat
   <font size="2">
    45
   </font>
   ventosum et urbes regnaque tristia
           divosque mortalisque turmas
           imperio regit unus aequo.
  </p>
  <p>
   Magnum illa terrorem intulerat Iovi
      fidens iuventus horrida bracchiis
   <font size="2">
    50
   </font>
   fratresque tendentes opaco
           Pelion imposuisse Olympo.
  </p>
  <p>
   Sed quid Typhoeus et validus Mimas
      aut quid minaci Porphyrion statu,
           quid Rhoetus evolsisque truncis
   <font size="2">
    55
   </font>
   Enceladus iaculator audax
  </p>
  <p>
   contra sonantem Palladis aegida
      possent ruentes? Hinc avidus stetit
           Volcanus, hinc matrona Iuno et
           nunquam umeris positurus arcum,
   <font size="2">
    60
   </font>
  </p>
  <p>
   qui rore puro Castaliae lavit
      crinis solutos, qui Lyciae tenet
           dumeta natalemque silvam,
           Delius et Patareus Apollo.
  </p>
  <p>
   Vis consili expers mole ruit sua;
   <font size="2">
    65
   </font>
   vim temperatam di quoque provehunt
           in maius; idem odere vires
           omne nefas animo moventis.
  </p>
  <p>
   Testis mearum centimanus gigas
      sententiarum, notus et integrae
   <font size="2">
    70
   </font>
   temptator Orion Dianae,
           virginea domitus sagitta.
  </p>
  <p>
   Iniecta monstris Terra dolet suis
      maeretque partus fulmine luridum
           missos ad Orcum; nec peredit
   <font size="2">
    75
   </font>
   impositam celer ignis Aetnen,
  </p>
  <p>
   incontinentis nec Tityi iecur
      reliquit ales, nequitiae additus
           custos; amatorem trecentae
           Pirithoum cohibent catenae.
   <font size="2">
    80
   </font>
  </p>
  <p class="shortborder">
  </p>
  <p>
   <b>
    V
   </b>
  </p>
  <p>
   Caelo tonantem credidimus Iovem
      regnare: praesens divus habebitur
           Augustus adiectis Britannis
           imperio gravibusque Persis.
  </p>
  <p>
   Milesne Crassi coniuge barbara
   <font size="2">
    5
   </font>
   turpis maritus vixit et hostium,
           pro curia inuersique mores!
           consenuit socerorum in armis
  </p>
  <p>
   sub rege Medo Marsus et Apulus
      anciliorum et nominis et togae
   <font size="2">
    10
   </font>
   oblitus aeternaeque Vestae,
           incolumi Iove et urbe Roma?
  </p>
  <p>
   Hoc caverat mens provida Reguli
      dissentientis condicionibus
           foedis et exemplo trahenti
   <font size="2">
    15
   </font>
   perniciem veniens in aevum,
  </p>
  <p>
   si non periret inmiserabilis
      captius pubes: 'Signa ego Punicis
           adfixa delubris et arma
           militibus sine caede' dixit
   <font size="2">
    20
   </font>
  </p>
  <p>
   'derepta vidi; vidi ego civium
      retorta tergo bracchia libero
           portasque non clausas et arva
           Marte coli populata nostro.
  </p>
  <p>
   Auro repensus scilicet acrior
   <font size="2">
    25
   </font>
   miles redibit. Flagitio additis
           damnum. Neque amissos colores
           lana refert medicata fuco,
  </p>
  <p>
   nec vera virtus, cum semel excidit,
      curat reponi deterioribus.
   <font size="2">
    30
   </font>
   Si pugnat extricata densis
           cerva plagis, erit ille fortis,
  </p>
  <p>
   qui perfidis se credidit hostibus,
      et Marte Poenos proteret altero,
           qui lora restrictis lacertis
   <font size="2">
    35
   </font>
   sensit iners timuitque mortem.
  </p>
  <p>
   Hic, unde vitam sumeret inscius,
      pacem duello miscuit. O pudor!
           o magna Carthago, probrosis
           altior Italiae ruinis!'
   <font size="2">
    40
   </font>
  </p>
  <p>
   Fertur pudicae coniugis osculum
      parvosque natos ut capitis minor
           ab se removisse et virilem
           toruus humi posuisse voltum,
  </p>
  <p>
   donec labantis consilio patres
   <font size="2">
    45
   </font>
   firmaret auctor nunquam alias dato
           interque maerentis amicos
           egregius properaret exul.
  </p>
  <p>
   Atqui sciebat quae sibi barbarus
      tortor pararet; non aliter tamen
   <font size="2">
    50
   </font>
   dimovit obstantis propinquos
           et populum reditus morantem
  </p>
  <p>
   quam si clientum longa negotia
      diiudicata lite relinqueret,
           tendens Venafranos in agros
   <font size="2">
    55
   </font>
   aut Lacedaemonium Tarentum.
  </p>
  <p class="shortborder">
  </p>
  <p>
   <b>
    VI
   </b>
  </p>
  <p>
   Delicta maiorum inmeritus lues,
      Romane, donec templa refeceris
           aedisque labentis deorum et
           foeda nigro simulacra fumo.
  </p>
  <p>
   Dis te minorem quod geris, imperas:
   <font size="2">
    5
   </font>
   hinc omne principium, huc refer exitum.
           Di multa neglecti dederunt
           Hesperiae mala luctuosae.
  </p>
  <p>
   Iam bis Monaeses et Pacori manus
      non auspicatos contudit impetus
   <font size="2">
    10
   </font>
   nostros et adiecisse praedam
           torquibus exiguis renidet.
  </p>
  <p>
   Paene occupatam seditionibus
      delevit urbem Dacus et Aethiops,
           hic classe formidatus, ille
   <font size="2">
    15
   </font>
   missilibus melior sagittis.
  </p>
  <p>
   Fecunda culpae saecula nuptias
      primum inquinavere et genus et domos:
           hoc fonte derivata clades
           in patriam populumque fluxit.
   <font size="2">
    20
   </font>
  </p>
  <p>
   Motus doceri gaudet Ionicos
      matura virgo et fingitur artibus,
           iam nunc et incestos amores
           de tenero meditatur ungui.
  </p>
  <p>
   Mox iuniores quaerit adulteros
   <font size="2">
    25
   </font>
   inter mariti vina, neque eligit
           cui donet inpermissa raptim
           gaudia luminibus remotis,
  </p>
  <p>
   sed iussa coram non sine conscio
      surgit marito, seu vocat institor
   <font size="2">
    30
   </font>
   seu navis Hispanae magister,
           dedecorum pretiosus emptor.
  </p>
  <p>
   Non his iuventus orta parentibus
      infecit aequor sanguine Punico
           Pyrrhumque et ingentem cecidit
   <font size="2">
    35
   </font>
   Antiochum Hannibalemque dirum;
  </p>
  <p>
   sed rusticorum mascula militum
      proles, Sabellis docta ligonibus
           versare glaebas et severae
           matris ad arbitrium recisos
   <font size="2">
    40
   </font>
  </p>
  <p>
   portare fustis, sol ubi montium
      mutaret umbras et iuga demeret
           bobus fatigatis, amicum
           tempus agens abeunte curru.
  </p>
  <p>
   Damnosa quid non inminuit dies?
   <font size="2">
    45
   </font>
   aetas parentum, peior avis, tulit
           nos nequiores, mox daturos
           progeniem vitiosiorem.
  </p>
  <p class="shortborder">
  </p>
  <p>
   <b>
    VII
   </b>
  </p>
  <p>
   Quid fles, Asterie, quem tibi candidi
      primo restituent vere Favonii
           Thyna merce beatum,
           constantis iuvenem fide
  </p>
  <p>
   Gygen? Ille Notis actus ad Oricum
   <font size="2">
    5
   </font>
   post insana Caprae sidera frigidas
           noctes non sine multis
           insomnis lacrimis agit.
  </p>
  <p>
   Atqui sollicitae nuntius hospitae,
      suspirare Chloen et miseram tuis
   <font size="2">
    10
   </font>
   dicens ignibus uri,
           temptat mille vafer modis.
  </p>
  <p>
   Ut Proetum mulier perfida credulum
      falsis inpulerit criminibus nimis
           casto Bellerophontae
   <font size="2">
    15
   </font>
   maturare necem, refert;
  </p>
  <p>
   narrat paene datum Pelea Tartaro,
      Magnessam Hippolyten dum fugit abstinens,
           et peccare docentis
           fallax historias monet.
   <font size="2">
    20
   </font>
  </p>
  <p>
   Frustra: nam scopulis surdior Icari
      vocis audit adhuc integer. At tibi
           ne vicinus Enipeus
           plus iusto placeat cave;
  </p>
  <p>
   quamvis non alius flectere equum sciens
   <font size="2">
    25
   </font>
   aeque conspicitur gramine Martio,
           nec quisquam citus aeque
           Tusco denatat alveo,
  </p>
  <p>
   prima nocte domum claude neque in vias
      sub cantu querulae despice tibiae
   <font size="2">
    30
   </font>
   et te saepe vocanti
           duram difficilis mane.
  </p>
  <p class="shortborder">
  </p>
  <p>
   <b>
    VIII
   </b>
  </p>
  <p>
   Martis caelebs quid agam Kalendis,
      quid velint flores et acerra turis
      plena miraris positusque carbo in
           caespite vivo,
  </p>
  <p>
   docte sermones utriusque linguae.
   <font size="2">
    5
   </font>
   Voveram dulcis epulas et album
      Libero caprum prope funeratus
           arboris ictu.
  </p>
  <p>
   Hic dies anno redeunte festus
      corticem adstrictum pice dimovebit
   <font size="2">
    10
   </font>
   amphorae fumum bibere institutae
           consule Tullo.
  </p>
  <p>
   Sume, Maecenas, cyathos amici
      sospitis centum et vigilis lucernas
      perfer in lucem; procul omnis esto
   <font size="2">
    15
   </font>
   clamor et ira.
  </p>
  <p>
   Mitte civilis super urbe curas.
      Occidit Daci Cotisonis agmen,
      Medus infestus sibi luctuosis
           dissidet armis,
   <font size="2">
    20
   </font>
  </p>
  <p>
   servit Hispanae vetus hostis orae
      Cantaber sera domitus catena,
      iam Scythae laxo meditantur arcu
           cedere campis.
  </p>
  <p>
   Neglegens ne qua populus laboret,
   <font size="2">
    25
   </font>
   parce privatus nimium cavere et
      dona praesentis cape laetus horae,
           linque severa.
  </p>
  <p class="shortborder">
  </p>
  <p>
   <b>
    IX
   </b>
  </p>
  <p>
   'Donec gratus eram tibi
      nec quisquam potior bracchia candidae
           cervici iuvenis dabat,
      Persarum vigui rege beatior.'
           'Donec non alia magis
   <font size="2">
    5
   </font>
   arsisti neque erat Lydia post Chloen,
           multi Lydia nominis,
      Romana vigui clarior Ilia.'
           'Me nunc Thressa Chloe regit,
      dulcis docta modos et citharae sciens,
   <font size="2">
    10
   </font>
   pro qua non metuam mori,
      si parcent animae fata superstiti.'
           'Me torret face mutua
      Thurini Calais filius Ornyti,
           pro quo bis patiar mori,
   <font size="2">
    15
   </font>
   si parcent puero fata superstiti.'
           'Quid si prisca redit Venus
      diductosque iugo cogit aeneo,
           si flava excutitur Chloe
      reiectaeque patet ianua Lydiae?'
   <font size="2">
    20
   </font>
   'Quamquam sidere pulchrior
      ille est, tu levior cortice et inprobo
           iracundior Hadria,
      tecum vivere amem, tecum obeam lubens.'
  </p>
  <p class="shortborder">
  </p>
  <p>
   <b>
    X
   </b>
  </p>
  <p>
   Extremum Tanain si biberes, Lyce,
      saevo nupta viro, me tamen asperas
      porrectum ante foris obicere incolis
           plorares Aquilonibus.
  </p>
  <p>
   Audis quo strepitu ianua, quo nemus
   <font size="2">
    5
   </font>
   inter pulchra satum tecta remugiat
      ventis, et positas ut glaciet niues
           puro numine Iuppiter?
  </p>
  <p>
   Ingratam Veneri pone superbiam,
      ne currente retro funis eat rota:
   <font size="2">
    10
   </font>
   non te Penelopen difficilem procis
           Tyrrhenus genuit parens.
  </p>
  <p>
   O quamvis neque te munera nec preces
      nec tinctus viola pallor amantium
      nec vir Pieria paelice saucius
   <font size="2">
    15
   </font>
   curuat, supplicibus tuis
  </p>
  <p>
   parcas, nec rigida mollior aesculo
      nec Mauris animum mitior anguibus:
      non hoc semper erit liminis aut aquae
           caelestis patiens latus.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XI
   </b>
  </p>
  <p>
   Mercuri, - nam te docilis magistro
      movit Amphion lapides canendo, -
      tuque testudo resonare septem
           callida nervis,
  </p>
  <p>
   nec loquax olim neque grata, nunc et
   <font size="2">
    5
   </font>
   divitum mensis et amica templis,
      dic modos, Lyde quibus obstinatas
           applicet auris,
  </p>
  <p>
   quae velut latis equa trima campis
      ludit exultim metuitque tangi,
   <font size="2">
    10
   </font>
   nuptiarum expers et adhuc protervo
           cruda marito.
  </p>
  <p>
   Tu potes tigris comitesque silvas
      ducere et rivos celeres morari;
      cessit inmanis tibi blandienti
   <font size="2">
    15
   </font>
   ianitor aulae
  </p>
  <p>
   Cerberus, quamvis furiale centum
      muniant angues caput eius atque
      spiritus taeter saniesque manet
           ore trilingui.
   <font size="2">
    20
   </font>
  </p>
  <p>
   Quin et Ixion Tityosque voltu
      risit invito, stetit urna paulum
      sicca, dum grato Danai puellas
           carmine mulces.
  </p>
  <p>
   Audiat Lyde scelus atque notas
   <font size="2">
    25
   </font>
   virginum poenas et inane lymphae
      dolium fundo pereuntis imo
           seraque fata,
  </p>
  <p>
   quae manent culpas etiam sub Orco.
      Impiae (nam quid potuere maius?)
   <font size="2">
    30
   </font>
   impiae sponsos potuere duro
           perdere ferro.
  </p>
  <p>
   Una de multis face nuptiali
      digna periurum fuit in parentem
      splendide mendax et in omne virgo
   <font size="2">
    35
   </font>
   nobilis aevom,
  </p>
  <p>
   'Surge', quae dixit iuveni marito,
      'surge, ne longus tibi somnus, unde
      non times, detur; socerum et scelestas
           falle sorores,
   <font size="2">
    40
   </font>
  </p>
  <p>
   quae velut nactae vitulos leaenae
      singulos eheu lacerant. Ego illis
      mollior nec te feriam neque intra
           claustra tenebo.
  </p>
  <p>
   Me pater saevis oneret catenis,
   <font size="2">
    45
   </font>
   quod viro clemens misero peperci,
      me vel extremos Numidarum in agros
           classe releget.
  </p>
  <p>
   I, pedes quo te rapiunt et aurae,
      dum favet Nox et Venus, i secundo
   <font size="2">
    50
   </font>
   omine et nostri memorem sepulcro
           scalpe querellam.'
  </p>
  <p class="shortborder">
  </p>
  <p>
   <b>
    XII
   </b>
  </p>
  <p>
   Miserarum est neque amori dare ludum neque dulci
           mala vino lavere aut exanimari
           metuentis patruae verbera linguae.
  </p>
  <p>
   Tibi qualum Cythereae puer ales, tibi telas
           operosaeque Mineruae studium aufert,
   <font size="2">
    5
   </font>
   Neobule, Liparaei nitor Hebri,
  </p>
  <p>
   simul unctos Tiberinis umeros lavit in undis,
           eques ipso melior Bellerophonte,
           neque pugno neque segni pede victus;
  </p>
  <p>
   catus idem per apertum fugientis agitato
   <font size="2">
    10
   </font>
   grege cervos iaculari et celer arto
           latitantem fruticeto excipere aprum.
  </p>
  <p class="shortborder">
  </p>
  <p>
   <b>
    XIII
   </b>
  </p>
  <p>
   O fons Bandusiae splendidior vitro,
      dulci digne mero non sine floribus,
           cras donaberis haedo,
           cui frons turgida cornibus
  </p>
  <p>
   primis et venerem et proelia destinat.
   <font size="2">
    5
   </font>
   Frustra: nam gelidos inficiet tibi
           rubro sanguine rivos
           lascivi suboles gregis.
  </p>
  <p>
   Te flagrantis atrox hora Caniculae
      nescit tangere, tu frigus amabile
   <font size="2">
    10
   </font>
   fessis vomere tauris
           praebes et pecori vago.
  </p>
  <p>
   Fies nobilium tu quoque fontium
      me dicente cavis impositam ilicem
           saxis, unde loquaces
   <font size="2">
    15
   </font>
   lymphae desiliunt tuae.
  </p>
  <p class="shortborder">
  </p>
  <p>
   <b>
    XIV
   </b>
  </p>
  <p>
   Herculis ritu modo dictus, o plebs,
      morte venalem petiisse laurum,
      Caesar Hispana repetit penatis
           victor ab ora.
  </p>
  <p>
   Unico gaudens mulier marito
   <font size="2">
    5
   </font>
   prodeat iustis operata sacris
      et soror clari ducis et decorae
           supplice vitta
  </p>
  <p>
   virginum matres iuvenumque nuper
      sospitum. Vos, o pueri et puellae ac
   <font size="2">
    10
   </font>
   iam virum expertae, male nominatis
           parcite verbis.
  </p>
  <p>
   Hic dies vere mihi festus atras
      eximet curas; ego nec tumultum
      nec mori per vim metuam tenente
   <font size="2">
    15
   </font>
   Caesare terras.
  </p>
  <p>
   I, pete unguentum, puer, et coronas
      et cadum Marsi memorem duelli,
      Spartacum si qua potuit vagantem
           fallere testa.
   <font size="2">
    20
   </font>
  </p>
  <p>
   Dic et argutae properet Neaerae
      murreum nodo cohibere crinem;
      si per invisum mora ianitorem
           fiet, abito.
  </p>
  <p>
   Lenit albescens animos capillus
   <font size="2">
    25
   </font>
   litium et rixae cupidos protervae;
      non ego hoc ferrem calidus iuventa
           consule Planco.
  </p>
  <p class="shortborder">
  </p>
  <p>
   <b>
    XV
   </b>
  </p>
  <p>
   Uxor pauperis Ibyci,
      tandem nequitiae fige modum tuae
           famosisque laboribus;
      maturo propior desine funeri
           inter ludere virgines
   <font size="2">
    5
   </font>
   et stellis nebulam spargere candidis.
           Non, si quid Pholoen satis,
      et te, Chlori, decet. Filia rectius
           expugnat iuvenum domos,
      pulso Thyias uti concita tympano.
   <font size="2">
    10
   </font>
   Illam cogit amor Nothi
      lasciva similem ludere capreae:
           te lanae prope nobilem
      tonsae Luceriam, non citharae decent
           nec flos purpureus rosae
   <font size="2">
    15
   </font>
   nec poti vetulam faece tenus cadi.
  </p>
  <p class="shortborder">
  </p>
  <p>
   <b>
    XVI
   </b>
  </p>
  <p>
   Inclusam Danaen turris aenea
      robustaeque fores et vigilum canum
      tristes excubiae munierant satis
           nocturnis ab adulteris,
  </p>
  <p>
   si non Acrisium, virginis abditae
   <font size="2">
    5
   </font>
   custodem pavidum, Iuppiter et Venus
      risissent: fore enim tutum iter et patens
           converso in pretium deo.
  </p>
  <p>
   Aurum per medios ire satellites
      et perrumpere amat saxa potentius
   <font size="2">
    10
   </font>
   ictu fulmineo; concidit auguris
           Argivi domus ob lucrum
  </p>
  <p>
   demersa exitio; diffidit urbium
      portas vir Macedo et subruit aemulos
      reges muneribus; munera navium
   <font size="2">
    15
   </font>
   saevos inlaqueant duces.
  </p>
  <p>
   Crescentem sequitur cura pecuniam
      maiorumque fames. Iure perhorrui
      late conspicuum tollere verticem,
           Maecenas, equitum decus.
   <font size="2">
    20
   </font>
  </p>
  <p>
   Quanto quisque sibi plura negaverit,
      ab dis plura feret; nil cupientium
      nudus castra peto et transfuga divitum
           partis linquere gestio,
  </p>
  <p>
   contemptae dominus splendidior rei,
   <font size="2">
    25
   </font>
   quam si quicquid arat inpiger Apulus
      occultare meis dicerer horreis,
           magnas inter opes inops.
  </p>
  <p>
   Purae rivus aquae silvaque iugerum
      paucorum et segetis certa fides meae
   <font size="2">
    30
   </font>
   fulgentem imperio fertilis Africae
           fallit sorte beatior.
  </p>
  <p>
   Quamquam nec Calabrae mella ferunt apes
      nec Laestrygonia Bacchus in amphora
      languescit mihi nec pinguia Gallicis
   <font size="2">
    35
   </font>
   crescunt vellera pascuis,
  </p>
  <p>
   inportuna tamen pauperies abest,
      nec, si plura velim, tu dare deneges.
      Contracto melius parva cupidine
           vectigalia porrigam
   <font size="2">
    40
   </font>
  </p>
  <p>
   quam si Mygdoniis regnum Alyattei
      campis continuem. Multa petentibus
      desunt multa; bene est cui deus obtulit
           parca quod satis est manu.
  </p>
  <p class="shortborder">
  </p>
  <p>
   <b>
    XVII
   </b>
  </p>
  <p>
   Aeli vetusto nobilis ab Lamo -
      quando et priores hinc Lamias ferunt
           denominatos et nepotum
           per memores genus omne fastos,
  </p>
  <p>
   auctore ab illo ducis originem,
   <font size="2">
    5
   </font>
   qui Formiarum moenia dicitur
           princeps et innantem Maricae
           litoribus tenuisse Lirim,
  </p>
  <p>
   late tyrannus, - cras foliis nemus
      multis et alga litus inutili
   <font size="2">
    10
   </font>
   demissa tempestas ab Euro
           sternet, aquae nisi fallit augur
  </p>
  <p>
   annosa cornix. Dum potes, aridum
      conpone lignum; cras Genium mero
           curabis et porco bimenstri
   <font size="2">
    15
   </font>
   cum famulis operum solutis.
  </p>
  <p class="shortborder">
  </p>
  <p>
   <b>
    XVIII
   </b>
  </p>
  <p>
   Faune, Nympharum fugientum amator,
      per meos finis et aprica rura
      lenis incedas abeasque parvis
           aequus alumnis,
  </p>
  <p>
   si tener pleno cadit haedus anno
   <font size="2">
    5
   </font>
   larga nec desunt Veneris sodali
      vina craterae, vetus ara multo
           fumat odore.
  </p>
  <p>
   Ludit herboso pecus omne campo,
      cum tibi Nonae redeunt Decembres,
   <font size="2">
    10
   </font>
   festus in pratis vacat otioso
           cum bove pagus;
  </p>
  <p>
   inter audacis lupus errat agnos,
      spargit agrestis tibi silva frondes,
      gaudet invisam pepulisse fossor
   <font size="2">
    15
   </font>
   ter pede terram.
  </p>
  <p class="shortborder">
  </p>
  <p>
   <b>
    XIX
   </b>
  </p>
  <p>
   Quantum distet ab Inacho
      Codrus, pro patria non timidus mori,
           narras, et genus Aeaci,
      et pugnata sacro bella sub Ilio.
           Quo Chium pretio cadum
   <font size="2">
    5
   </font>
   mercemur, quis aquam temperet ignibus,
           quo praebente domum et quota
      Paelignis caream frigoribus, taces.
           Da lunae propere novae,
      da noctis mediae, da, puer, auguris
   <font size="2">
    10
   </font>
   Murenae. Tribus aut novem
      miscentur cyathis pocula commodis?
           Qui Musas amat imparis,
      ternos ter cyathos attonitus petet
      vates, tris prohibet supra
   <font size="2">
    15
   </font>
   rixarum metuens tangere Gratia
           nudis iuncat sororibus.
      Insanire iuvat . . . Cur Berecyntiae
           cessant flamina tibiae?
      Cur pendet tacita fistula cum lyra?
   <font size="2">
    20
   </font>
   Parcentis ego dexteras
      odi: sparge rosas; audiat invidus
           dementem strepitum Lycus,
      et vicina seni non habilis Lyco.
           Spissa te nitidum coma,
   <font size="2">
    25
   </font>
   puro te similem, Telephe, Vespero
           tempestiva petit Rhode:
      me lentus Glycerae torret amor meae.
  </p>
  <p class="shortborder">
  </p>
  <p>
   <b>
    XX
   </b>
  </p>
  <p>
   Non vides quanto moveas periclo,
      Pyrrhe, Gaetulae catulos leaenae?
      Dura post paulo fugies inaudax
           proelia raptor,
  </p>
  <p>
   cum per obstantis iuvenum catervas
   <font size="2">
    5
   </font>
   ibit insignem repetens Nearchum:
      grande certamen tibi praeda cedat
           maior, an illi.
  </p>
  <p>
   Interim, dum tu celeris sagittas
      promis, haec dentes acuit timendos,
   <font size="2">
    10
   </font>
   arbiter pugnae prosuisse nudo
           sub pede palmam
  </p>
  <p>
   fertur, et leni recreare vento
      sparsum odoratis umerum capillis,
      qualis aut Nireus fuit aut aquosa
   <font size="2">
    15
   </font>
   raptus ab Ida.
  </p>
  <p class="shortborder">
  </p>
  <p>
   <b>
    XXI
   </b>
  </p>
  <p>
   O nata mecum consule Manlio,
      seu tu querellas sive geris iocos
           seu rixam et insanos amores
           seu facilem, pia testa, somnum,
  </p>
  <p>
   quocumque lectum nomine Massicum
   <font size="2">
    5
   </font>
   servas, moveri digna bono die,
           descende, Corvino iubente
           promere languidiora vina.
  </p>
  <p>
   Non ille, quamquam Socraticis madet
      sermonibus, te negleget horridus:
   <font size="2">
    10
   </font>
   narratur et prisci Catonis
           saepe mero caluisse virtus.
  </p>
  <p>
   Tu lene tormentum ingenio admoves
      plerumque duro; tu sapientium
           curas et arcanum iocoso
   <font size="2">
    15
   </font>
   consilium retegis Lycaeo.
  </p>
  <p>
   Tu spem reducis mentibus anxiis
      viresque et addis cornua pauperi,
           post te neque iratos trementi
           regum apices neque militum arma.
   <font size="2">
    20
   </font>
  </p>
  <p>
   Te Liber et si laeta aderit Venus
      segnesque nodum solvere Gratiae
           vivaeque procucent lucernae,
           dum rediens fugat astra Phoebus.
  </p>
  <p class="shortborder">
  </p>
  <p>
   <b>
    XXII
   </b>
  </p>
  <p>
   Montium custos nemorumque virgo,
      quae laborantis utero puellas
      ter vocata audis adimisque leto,
           diva triformis,
  </p>
  <p>
   inminens villae tua pinus esto,
   <font size="2">
    5
   </font>
   quam per exactos ego laetus annos
      verris obliquom meditantis ictum
           sanguine donem.
  </p>
  <p class="shortborder">
  </p>
  <p>
   <b>
    XXIII
   </b>
  </p>
  <p>
   Caelo supinas si tuleris manus
      nascente luna, rustica Phidyle,
           si ture placaris et horna
           fruge Lares avidaque porca
  </p>
  <p>
   nec pestilentem sentiet Africum
   <font size="2">
    5
   </font>
   fecunda vitis nec sterilem seges
           robiginem aut dulces alumni
           pomifero grave tempus anno.
  </p>
  <p>
   Nam quae nivali pascitur Algido
      devota quercus inter et ilices
   <font size="2">
    10
   </font>
   aut crescit Albanis in herbis
           victima, pontificum securis
  </p>
  <p>
   cervice tinguet; te nihil attinet
      temptare multa caede bidentium
           parvos coronantem marino
   <font size="2">
    15
   </font>
   rore deos fragilique myrto.
  </p>
  <p>
   Inmunis aram si tetigit manus,
      non sumptuosa blandior hostia
           mollivit aversos Penatis
           farre pio et saliente mica.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXIV
   </b>
  </p>
  <p>
   Intactis opulentior
      thesauris Arabum et divitis Indiae
           caementis licet occupes
      terrenum omne tuis et mare publicum:
           si figit adamantinos
   <font size="2">
    5
   </font>
   summis verticibus dira Necessitas
           clavos, non animum metu,
      non mortis laqueis expedies caput.
           Campestres melius Scythae,
      quorum plaustra vagas rite trahunt domos,
   <font size="2">
    10
   </font>
   vivunt et rigidi Getae
      inmetata quibus iugera liberas
           fruges et Cererem ferunt
      nec cultura placet longior annua
           defunctumque laboribus
   <font size="2">
    15
   </font>
   aequali recreat sorte vicarius.
           Illic matre carentibus
      privignis mulier temperat innocens
           nec dotata regit virum
      coniunx nec nitido fidit adultero;
   <font size="2">
    20
   </font>
   dos est magna parentium
      virtus et metuens alterius viri
           certo foedere castitas,
      et peccare nefas aut pretium est mori.
           O quisquis volet impias
   <font size="2">
    25
   </font>
   caedis et rabiem tollere civicam,
           si quaeret Pater Urbium
      suscribi statuis, indomitam audeat
           refrenare licentiam,
      clarus postgenitis; quatenus, heu nefas!
   <font size="2">
    30
   </font>
   virtutem incolumem odimus,
      sublatam ex oculis quaerimus invidi.
           Quid tristes querimoniae
      si non supplicio culpa reciditur,
           quid leges sine moribus
   <font size="2">
    35
   </font>
   vanae proficiunt, si neque fervidis
           pars inclusa caloribus
      mundi nec Boreae finitimum latus
           durataeque solo niues
      mercatorem abigunt, horrida callidi
   <font size="2">
    40
   </font>
   vincunt aequora navitae?
      Magnum pauperies obprobrium iubet
           quidvis et facere et pati
      virtutisque viam deserit arduae.
           Vel non in Capitolium
   <font size="2">
    45
   </font>
   quo clamor vocat et turba faventium
           vel non in mare proximum
      gemmas et lapides, aurum et inutile,
           summi materiem mali,
      mittamus, scelerum si bene paenitet.
   <font size="2">
    50
   </font>
   Eradenda cupidinis
      pravi sunt elementa et tenerae nimis
           mentes asperioribus
      formandae studiis. Nescit equo rudis
           haerere ingenuus puer
   <font size="2">
    55
   </font>
   venarique timet, ludere doctior
           seu Graeco iubeas trocho
      seu malis vetita legibus alea,
           cum periura patris fides
      consortem socium fallat et hospites,
   <font size="2">
    60
   </font>
   indignoque pecuniam
      haredi properet. Scilicet inprobae
           crescunt divitiae, tamen
      curtae nescio quid semper abest rei.
  </p>
  <p class="shortborder">
  </p>
  <p>
   <b>
    XXV
   </b>
  </p>
  <p>
   Quo me, Bacche, rapis tui
      plenum? Quae nemora aut quos agor in specus
           velox mente nova? Quibus
      antris egregii Caesaris audiar
           aeternum meditans decus
   <font size="2">
    5
   </font>
   stellis inserere et consilio Iovis?
           Dicam insigne, recens, adhuc
      indictum ore alio. Non secus in iugis
           exsomnis stupet Euhias,
      Hebrum prospiciens et niue candidam
   <font size="2">
    10
   </font>
   Thracen ac pede barbaro
      lustratam Rhodopen, ut mihi devio
           ripas et vacuum nemus
      mirari libet. O Naiadum potens
           Baccharumque valentium
   <font size="2">
    15
   </font>
   proceras manibus vertere fraxinos,
           nil parvum aut humili modo,
      nil mortale loquar. Dulce periculum est,
           o Lenaee, sequi deum
      cingentem viridi tempora pampino.
   <font size="2">
    20
   </font>
  </p>
  <p class="shortborder">
  </p>
  <p>
   <b>
    XXVI
   </b>
  </p>
  <p>
   Vixi puellis nuper idoneus
      et militavi non sine gloria;
           nunc arma defunctumque bello
           barbiton hic paries habebit,
  </p>
  <p>
   laevom marinae qui Veneris latus
   <font size="2">
    5
   </font>
   custodit. Hic, hic ponite lucida
           funalia et vectis et arcus
           oppositis foribus minacis.
  </p>
  <p>
   O quae beatum diva tenes Cyprum et
      Memphin carentem Sithonia niue
   <font size="2">
    10
   </font>
   regina, sublimi flagello
           tange Chloen semel arrogantem.
  </p>
  <p class="shortborder">
  </p>
  <p>
   <b>
    XXVII
   </b>
  </p>
  <p>
   Impios parrae recinentis omen
      ducat et praegnans canis aut ab agro
      rava decurrens lupa Lanuvino
           fetaque volpes;
  </p>
  <p>
   rumpat et serpens iter institutum,
   <font size="2">
    5
   </font>
   si per obliquom similis sagittae
      terruit mannos: ego cui timebo
           providus auspex,
  </p>
  <p>
   antequam stantis repetat paludes
      imbrium divina avis inminentum,
   <font size="2">
    10
   </font>
   oscinem coruum prece suscitabo
           solis ab ortu.
  </p>
  <p>
   Sis licet felix, ubicumque mavis,
      et memor nostri, Galatea, vivas,
      teque nec laeuus vetet ire picus
   <font size="2">
    15
   </font>
   nec vaga cornix.
  </p>
  <p>
   Sed vides quanto trepidet tumultu
      pronus Orion? Ego quid sit ater
      Hadriae novi sinus et quid albus
           peccet Iapyx.
   <font size="2">
    20
   </font>
  </p>
  <p>
   Hostium uxores puerique caecos
      sentiant motus orientis Austri et
      aequoris nigri fremitum et trementis
           verbere ripas.
  </p>
  <p>
   Sic et Europe niueum doloso
   <font size="2">
    25
   </font>
   credidit tauro latus et scatentem
      beluis pontum mediasque fraudes
           palluit audax.
  </p>
  <p>
   Nuper in pratis studiosa florum et
      debitae Nymphis opifex coronae
   <font size="2">
    30
   </font>
   nocte sublustri nihil astra praeter
           vidit et undas.
  </p>
  <p>
   Quae simul centum tetigit potentem
      oppidis Creten: 'Pater, o relictum
      filiae nomen pietasque' dixit
   <font size="2">
    35
   </font>
   'victa furore!
  </p>
  <p>
   Unde quo veni? Levis una mors est
      virginum culpae. Vigilansne ploro
      turpe commissum an vitiis carentem
           ludit imago
   <font size="2">
    40
   </font>
  </p>
  <p>
   vana quae porta fugiens eburna
      somnium ducit? Meliusne fluctus
      ire per longos fuit an recentis
           carpere flores?
  </p>
  <p>
   Si quis infamen mihi nunc iuvencum
   <font size="2">
    45
   </font>
   dedat iratae, lacerare ferro et
      frangere enitar modo multum amati
           cornua monstri.
  </p>
  <p>
   Impudens liqui patrios Penates,
      impudens Orcum moror. O deorum
   <font size="2">
    50
   </font>
   si quis haec audis, utinam inter errem
           nuda leones.
  </p>
  <p>
   Antequam turpis macies decentis
      occupet malas teneraeque sucus
      defluat praedae, speciosa quaero
   <font size="2">
    55
   </font>
   pascere tigris.
  </p>
  <p>
   Vilis Europe, pater urget absens:
      quid mori cessas? Potes hac ab orno
      pendulum zona bene te secuta
           laedere collum.
   <font size="2">
    60
   </font>
  </p>
  <p>
   Sive te rupes et acuta leto
      saxa delectant, age te procellae
      crede veloci, nisi erile mavis
           carpere pensum
  </p>
  <p>
   regius sanguis dominaeque tradi
   <font size="2">
    65
   </font>
   barbarae paelex.' Aderat querenti
      perfidum ridens Venus et remisso
           filius arcu.
  </p>
  <p>
   Mox, ubi lusit satis: 'Abstineto'
      dixit 'irarum calidaeque rixae,
   <font size="2">
    70
   </font>
   cum tibi invisus laceranda reddet
           cornua taurus.
  </p>
  <p>
   Uxor invicti Iovis esse nescis.
      Mitte singultus, bene ferre magnam
      disce fortunam; tua sectus orbis
   <font size="2">
    75
   </font>
   nomina ducet'.
  </p>
  <p class="shortborder">
  </p>
  <p>
   <b>
    XXVIII
   </b>
  </p>
  <p>
   Festo quid potius die
      Neptuni faciam? Prome reconditum,
           Lyde, strenua Caecubum
      munitaeque adhibe vim sapientiae.
           Inclinare meridiem
   <font size="2">
    5
   </font>
   sentis ac, veluti stet volucris dies,
           parcis deripere horreo
      cessantem Bibuli consulis amphoram?
           Nos cantabimus invicem
      Neptunum et viridis Nereidum comas,
   <font size="2">
    10
   </font>
   tu curua recines lyra
      Latonam et celeris spicula Cynthiae;
           summo carmine, quae Cnidon
      fulgentisque tenet Cycladas et Paphum
           iunctis visit oloribus;
      dicetur merita Nox quoque nenia.
   <font size="2">
    15
   </font>
  </p>
  <p class="shortborder">
  </p>
  <p>
   <b>
    XXIX
   </b>
  </p>
  <p>
   Tyrrhena regum progenies, tibi
      non ante verso lene merum cado
           cum flore, Maecenas, rosarum et
           pressa tuis balanus capillis
  </p>
  <p>
   iamdudum apud me est: eripe te morae
   <font size="2">
    5
   </font>
   i
      nec semper udum Tibur et Aefulae
           decliue contempleris arvom et
           Telegoni iuga parricidae.
  </p>
  <p>
   Fastidiosam desere copiam et
      molem propinquam nubibus arduis,
   <font size="2">
    10
   </font>
   omitte mirari beatae
           fumum et opes strepitumque Romae.
  </p>
  <p>
   Plerumque gratae divitibus vices
      mundaeque parvo sub lare pauperum
           cenae sine aulaeis et ostro
   <font size="2">
    15
   </font>
   sollicitam explicuere frontem.
  </p>
  <p>
   Iam clarus occultum Andromedae pater
      ostendit ignem, iam Procyon furit
           et stella vesani Leonis
           sole dies referente siccos;
   <font size="2">
    20
   </font>
  </p>
  <p>
   iam pastor umbras cum grege languido
      rivomque fessus quaerit et horridi
           dumeta Siluani caretque
           ripa vagis taciturna ventis.
  </p>
  <p>
   Tu civitatem quis deceat status
   <font size="2">
    25
   </font>
   curas et urbi sollicitus times
           quid Seres et regnata Cyro
           Bactra parent Tanaisque discors.
  </p>
  <p>
   Prudens futuri temporis exitum
      caliginosa nocte premit deus
   <font size="2">
    30
   </font>
   ridetque, si mortalis ultra
           fas trepidat. Quod adest memento
  </p>
  <p>
   componere aequus; cetera fluminis
      ritu feruntur, nunc medio aequore
           cum pace delabentis Etruscum
   <font size="2">
    35
   </font>
   in mare, nunc lapides adesos
  </p>
  <p>
   stirpisque raptas et pecus et domos
      volentis una, non sine montium
           clamore vicinaeque silvae,
           cum fera diluvies quietos
   <font size="2">
    40
   </font>
  </p>
  <p>
   inritat amnis. Ille potens sui
      laetusque deget cui licet in diem
           dixisse: 'Vixi': cras vel atra
           nube polum Pater occupato
  </p>
  <p>
   vel sole puro; non tamen inritum,
   <font size="2">
    45
   </font>
   quodcumque retro est, efficiet neque
           diffinget infectumque reddet
           quod fugiens semel hora vexit.
  </p>
  <p>
   Fortuna saevo laeta negotio et
      ludum insolentem ludere pertinax
   <font size="2">
    50
   </font>
   transmutat incertos honores,
           nunc mihi, nunc alii benigna.
  </p>
  <p>
   Laudo manentem; si celeris quatit
      pinnas, resigno quae dedit et mea
           virtute me involvo probamque
   <font size="2">
    55
   </font>
   pauperiem sine dote quaero.
  </p>
  <p>
   Non est meum, si mugiat Africis
      malus procellis, ad miseras preces
           decurrere et votis pacisci,
           ne Cypriae Tyriaeque merces
   <font size="2">
    60
   </font>
  </p>
  <p>
   addant avaro divitias mari;
      tunc me biremis praesidio scaphae
           tutum per Aegaeos tumultus
           aura feret geminusque Pollux.
  </p>
  <p class="shortborder">
  </p>
  <p>
   <b>
    XXX
   </b>
  </p>
  <p>
   Exegi monumentum aere perennius
      regalique situ pyramidum altius,
      quod non imber edax, non Aquilo inpotens
      possit diruere aut innumerabilis
      annorum series et fuga temporum.
   <font size="2">
    5
   </font>
   Non omnis moriar multaque pars mei
      vitabit Libitinam; usque ego postera
      crescam laude recens, dum Capitolium
      scandet cum tacita virgine pontifex.
      Dicar, qua violens obstrepit Aufidus
   <font size="2">
    10
   </font>
   et qua pauper aquae Daunus agrestium
      regnavit populorum, ex humili potens
      princeps Aeolium carmen ad Italos
      deduxisse modos. Sume superbiam
      quaesitam meritis et mihi Delphica
   <font size="2">
    15
   </font>
   lauro cinge volens, Melpomene, comam.
  </p>
 </body>
</div>