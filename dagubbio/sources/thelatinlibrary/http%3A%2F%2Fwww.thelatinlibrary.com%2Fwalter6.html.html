<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen VI
    </font>
   </p>
   <p>
    <font size="4">
     I
        Missus sum in vineam circa horam nonam,
        suam quisque nititur vendere personam;
        ergo quia cursitant omnes ad coronam,
     <i>
      semper ego auditor tantum, nunquamne reponam?
     </i>
    </font>
   </p>
   <p>
    <font size="4">
     II
        Rithmis dum lascivio versus dum propino,
        rodit forsan aliquis dente me canino,
        quia nec afflatus sum pneumate divino
        neque labra prolui fonte Caballino.
    </font>
   </p>
   <p>
    <font size="4">
     III
        Licet autem proferam verba parum culta
        et a mente prodeant satis inconsulta.
        licet aenigmatica non sint vel occulta,
     <i>
      est quodam prodire tenus, si non datur ultra.
     </i>
    </font>
   </p>
   <p>
    <font size="4">
     IV
        Cur sequi vestigia veterum refutem,
        adipisci rimulis corporis salutem,
        impleri divitiis et curare cutem?
     <i>
      Quod decuit magnos, cur michi turpe putem?
     </i>
    </font>
   </p>
   <p>
    <font size="4">
     V
        Qui virtutes appetit, labitur in imum,
        quaerens sapientiam irruit in limum;
        imitemur igitur haec dicentem mimum;
     <i>
      o cives, cives, quaerenda pecunia primum.
     </i>
    </font>
   </p>
   <p>
    <font size="4">
     VI
        Haec est, quae in sinodis confidendo tonat,
        in electionibus prima grande sonat;
        intronizat praesules, dites impersonat:
     <i>
      et genus et formam regina pecunia donat.
     </i>
    </font>
   </p>
   <p>
    <font size="4">
     VII
        Adora pecuniam, qui deos adoras:
        cur struis armaria, cur libros honoras?
        Longas fac Parisius vel Athenis moras:
     <i>
      si nichil attuleris, ibis, Homere foras
     </i>
     .
    </font>
   </p>
   <p>
    <font size="4">
     VIII
        Disputet philosophus vacuo cratere,
        sciat, quia minus est scire quam habere;
        nam si pauper fueris, foras expellere,
     <i>
      ipse licet venias Musis comitatus, Homere.
     </i>
    </font>
   </p>
   <p>
    <font size="4">
     IX
        Sciat artes aliquis, sit auctorum plenus,
        quid prodest, si vixerit pauper et egenus?
        Illinc cogit nuditas vacuumque penus,
     <i>
      hinc usura vorax avidumque in tempore fenus.
     </i>
    </font>
   </p>
   <p>
    <font size="4">
     X
        Si Joseph in vinculis Christum praefigurat,
        si tot plagis Pharao durum cor indurat,
        si filiis Israel exitus obturat:
     <i>
      quid valet haec genesis, si paupertas jecur urat?
     </i>
    </font>
   </p>
   <p>
    <font size="4">
     XI
        Quid ad rem, si populus sitit ante flumen,
        si montis ascenderit Moyses cacumen
        et si archam foederis obumbravit numen?
     <i>
      Malo saginatas carnes quam triste legumen.
     </i>
    </font>
   </p>
   <p>
    <font size="4">
     XII
        Illud est, cur odiens studium repellam
        paupertatem fugiens vitamque misellam;
        quis ferret vigilias frigidamque cellam?
     <i>
      Tutius est jacuisse thoro, tenuisse puellam.
     </i>
    </font>
   </p>
   <p>
    <font size="4">
     XIII
        Quidam de scientia tantum gloriantur
        et de pede Socratis semper cornicantur
        et dicunt, quod opes his, qui philosophantur,
     <i>
      non bene conveniunt nec in una sede morantur.
     </i>
    </font>
   </p>
   <p>
    <font size="4">
     XIV
        Idcirco divitias forsan non amatis,
        ut aeternam postmodum vitam capiatis.
        Heu mentes perditae! Numquid ignoratis,
     <i>
      quod semper multum nocuit differre paratis?
     </i>
    </font>
   </p>
   <p>
    <font size="4">
     XV
        Si pauper Diogenes fuit hujus sortis,
        si Socrates legitur sic fuisse fortis.
        Juvenalis extitit magister cohortis
     <i>
      marmoreisque satur iacuit Lucanus in hortis.
     </i>
    </font>
   </p>
   <p>
    <font size="4">
     XVI
        Heu quid confert pauperi nobilis propago?
        Quid Tityrus patula recubans sub fago?
        Ego magis approbo rem, de qua nunc ago;
     <i>
      nam sine divitiis vita est quasi mortis imago.
     </i>
    </font>
   </p>
   <p>
    <font size="4">
     XVII
        Semper habet comitem paupertas merorem,
        perdit fructum Veneris et amoris florem,
        quia juxta nobilem versificatorem
     <i>
      non habet unde suum paupertas pascat amorem.
     </i>
    </font>
   </p>
   <p>
    <font size="4">
     XVIII
        Adde, quod superbia sequitur doctores,
        inflati scientia respuunt minores;
        ergo sic impletum est, quod dicunt auctores:
     <i>
      inquinat egregios adiuncta superbia mores.
     </i>
    </font>
   </p>
   <p>
    <font size="4">
     XIX
        Audi, qui de Socrate disputas et scribis,
        miser, vaca potius potibus et cibis;
        quod si dives fieri noles vel nequibis,
     <i>
      inter utrumque tene, medio tutissimus ibis.
     </i>
    </font>
   </p>
   <p>
    <font size="4">
     XX
        Statim ut inceperit quid philosophari,
        inflatur occursibus amat salutari,
        laetatur ab omnibus locum sibi dari
     <i>
      et cathedras primas, et doctor ubique vocari.
     </i>
    </font>
   </p>
   <p>
    <font size="4">
     XXI
        Loquitur sublimia, se prebet acerbum,
        mox dilatat fimbrias, manifestat limbum
        subjectis, set audiat sapientis verbum:
     <i>
      desine grande loqui, frangit Deus omne superbum.
     </i>
    </font>
   </p>
   <p>
    <font size="4">
     XXII
        Velut alter igitur Censorinus Cato
        eructat parabolas sermone cribrato,
        de corde sententias nimium elato
     <i>
      eliquat ac tenero subplantat verba palato.
     </i>
    </font>
   </p>
   <p>
    <font size="4">
     XXIII
        Stultus et scientiae cultu destitutus,
        quibusdam panniculis verborum indutus
        videri prae caeteris conatur astutus,
     <i>
      rancidulum quiddam balba de nare loqutus.
     </i>
    </font>
   </p>
   <p>
    <font size="4">
     XXIV
        Exultans scematibus diversis ornari
        se credit prae omnibus mira cornicari,
        set auctorem noverit ista sibi fari:
     <i>
      metiri se quemque decet propriisque iuvari.
     </i>
    </font>
   </p>
   <p>
    <font size="4">
     XXV
        Quisquis est hujsmodi, non se diu fraudet,
        desistat, qui talibus implicari gaudet,
        sua semper negligat, aliena laudet;
     <i>
      quod natura negat, nemo feliciter audet.
     </i>
    </font>
   </p>
   <p>
    <font size="4">
     XXVI
        Poenas et supplicia supremae diei
        ad mentes reducite, sancti fratres mei;
        licet enim criminis simus omnes rei,
     <i>
      magna tamen spes est in bonitate Dei
     </i>
     .
    </font>
   </p>
  </div>
  <center>
  </center>
 </body>
</div>