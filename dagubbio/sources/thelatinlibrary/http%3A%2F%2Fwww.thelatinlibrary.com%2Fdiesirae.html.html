<div>
 Dies Irae
 <body>
  <p class="pagehead">
   DIES IRAE
  </p>
  <p class="border">
  </p>
  <p>
   Dies irae, dies illa
      solvet saeclum in favilla:
      teste David cum Sibylla.
  </p>
  <p>
   Quantus tremor est futurus,
      quando judex est venturus,
      cuncta stricte discussurus!
  </p>
  <p>
   Tuba mirum spargens sonum
      per sepulcra regionum,
      coget omnes ante thronum.
  </p>
  <p>
   Mors stupebit et natura,
      cum resurget creatura,
      judicanti responsura.
  </p>
  <p>
   Liber scriptus proferetur,
      in quo totum continetur,
      unde mundus judicetur.
  </p>
  <p>
   Judex ergo cum sedebit,
      quidquid latet apparebit:
      nil inultum remanebit.
  </p>
  <p>
   Quid sum miser tunc dicturus?
      Quem patronum rogaturus,
      cum vix justus sit securus?
  </p>
  <p>
   Rex tremendae majestatis,
      qui salvandos salvas gratis,
      salva me fons pietatis.
  </p>
  <p>
   Recordare, Jesu pie,
      quod sum causa tuae viae:
      ne me perdas illa die.
  </p>
  <p>
   Quaerens me, sedisti lassus:
      redemisti Crucem passus:
      tantus labor non sit cassus.
  </p>
  <p>
   Juste judex ultionis,
      donum fac remissionis
      ante diem rationis.
  </p>
  <p>
   Ingemisco, tamquam reus:
      culpa rubet vultus meus:
      supplicanti parce, Deus.
  </p>
  <p>
   Qui Mariam absolvisti,
      et latronem exaudisti,
      mihi quoque spem dedisti.
  </p>
  <p>
   Preces meae non sunt dignae:
      sed tu bonus fac benigne,
      ne perenni cremer igne.
  </p>
  <p>
   Inter oves locum praesta,
      et ab haedis me sequestra,
      statuens in parte dextra.
  </p>
  <p>
   Confutatis maledictis,
      flammis acribus addictis:
      voca me cum benedictis.
  </p>
  <p>
   Oro supplex et acclinis,
      cor contritum quasi cinis:
      gere curam mei finis.
  </p>
  <p>
   Lacrimosa dies illa,
      qua resurget ex favilla
      judicandus homo reus.
  </p>
  <p>
   Huic ergo parce, Deus:
      pie Jesu Domine,
      dona eis requiem. Amen.
  </p>
  <p class="border">
  </p>
 </body>
</div>