<div>
 James
 <body>
  <p class="pagehead">
   EPISTULA IACOBI
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Iacobus, Dei et Domini nostri Iesu Christi servus, duodecim tribubus, quae sunt in dispersione, salutem.
  </p>
  <p>
   <font size="2">
    2
   </font>
   Omne gaudium existimate fratres mei, cum in tentationes varias incideritis:
   <font size="2">
    3
   </font>
   scientes quod probatio fidei vestrae patientiam operatur.
   <font size="2">
    4
   </font>
   Patientia autem opus perfectum habet: ut sitis perfecti et integri in nullo deficientes.
   <font size="2">
    5
   </font>
   Si quis autem vestrum indiget sapientia, postulet a Deo, qui dat omnibus affluenter, et non improperat: et dabitur ei.
   <font size="2">
    6
   </font>
   Postulet autem in fide nihil haesitans: qui enim haesitat, similis est fluctui maris, qui a vento movetur et circumfertur:
   <font size="2">
    7
   </font>
   non ergo aestimet homo ille quod accipiat aliquid a Domino.
   <font size="2">
    8
   </font>
   Vir duplex animo inconstans est in omnibus viis suis.
  </p>
  <p>
   <font size="2">
    9
   </font>
   Glorietur autem frater humilis in exaltatione sua:
   <font size="2">
    10
   </font>
   dives autem in humilitate sua, quoniam sicut flos foeni transibit;
   <font size="2">
    11
   </font>
   exortus est enim sol cum ardore, et arefecit foenum, et flos eius decidit, et decor vultus eius deperiit: ita et dives in itineribus suis marcescet.
   <font size="2">
    12
   </font>
   Beatus vir qui suffert tentationem: quoniam cum probatus fuerit, accipiet coronam vitae, quam repromisit Deus diligentibus se.
  </p>
  <p>
   <font size="2">
    13
   </font>
   Nemo cum tentatur, dicat quoniam a Deo tentatur: Deus enim intentator malorum est: ipse autem neminem tentat.
   <font size="2">
    14
   </font>
   Unusquisque vero tentatur a concupiscentia sua abstractus, et illectus.
   <font size="2">
    15
   </font>
   Deinde concupiscentia cum conceperit, parit peccatum: peccatum vero cum consummatum fuerit, generat mortem.
  </p>
  <p>
   <font size="2">
    16
   </font>
   Nolite itaque errare, fratres mei dilectissimi.
   <font size="2">
    17
   </font>
   Omne datum optimum, et omne donum perfectum desursum est, descendens a Patre luminum, apud quem non est transmutatio, nec vicissitudinis obumbratio.
   <font size="2">
    18
   </font>
   Voluntarie enim genuit nos verbo veritatis, ut simus initium aliquod creaturae eius.
  </p>
  <p>
   <font size="2">
    19
   </font>
   Scitis, fratres mei dilectissimi. Sit autem omnis homo velox ad audiendum: tardus autem ad loquendum, et tardus ad iram.
   <font size="2">
    20
   </font>
   Ira enim viri iustitiam Dei non operatur.
   <font size="2">
    21
   </font>
   Propter quod abiicientes omnem immunditiam, et abundantiam malitiae, in mansuetudine suscipite insitum verbum, quod potest salvare animas vestras.
   <font size="2">
    22
   </font>
   Estote autem factores verbi, et non auditores tantum: fallentes vosmetipsos.
   <font size="2">
    23
   </font>
   Quia si quis auditor est verbi, et non factor, hic comparabitur viro consideranti vultum nativitatis suae in speculo:
   <font size="2">
    24
   </font>
   consideravit enim se, et abiit, et statim oblitus est qualis fuerit.
   <font size="2">
    25
   </font>
   Qui autem perspexerit in legem perfectam libertatis, et permanserit in ea, non auditor obliviosus factus, sed factor operis: hic beatus in facto suo erit.
  </p>
  <p>
   <font size="2">
    26
   </font>
   Si quis autem putat se religiosum esse, non refrenans linguam suam, sed seducens cor suum, huius vana est religio.
   <font size="2">
    27
   </font>
   Religio munda et immaculata apud Deum et Patrem, haec est: visitare pupillos et viduas in tribulatione eorum, et immaculatum se custodire ab hoc saeculo.
  </p>
  <p>
   <a name="2">
   </a>
   [2]
   <font size="2">
    1
   </font>
   Fratres mei, nolite in personarum acceptione habere fidem Domini nostri Iesu Christi gloriae.
   <font size="2">
    2
   </font>
   Etenim si introierit in conventum vestrum vir aureum annulum habens in veste candida, introierit autem et pauper in sordido habitu,
   <font size="2">
    3
   </font>
   et intendatis in eum qui indutus est veste praeclara, et dixeritis ei: Tu sede hic bene: pauperi autem dicatis: Tu sta illic; aut sede sub scabello pedum meorum:
   <font size="2">
    4
   </font>
   nonne iudicatis apud vosmetipsos, et facti estis iudices cogitationum iniquarum?
  </p>
  <p>
   <font size="2">
    5
   </font>
   Audite, fratres mei dilectissimi: nonne Deus elegit pauperes in hoc mundo, divites in fide, et haeredes regni, quod repromisit Deus diligentibus se?
   <font size="2">
    6
   </font>
   vos autem exhonorastis pauperem. Nonne divites per potentiam opprimunt vos, et ipsi trahunt vos ad iudicia?
   <font size="2">
    7
   </font>
   nonne ipsi blasphemant bonum nomen, quod invocatum est super vos?
   <font size="2">
    8
   </font>
   Si tamen legem perficitis regalem secundum Scripturas: Diliges proximum tuum sicut teipsum: bene facitis:
   <font size="2">
    9
   </font>
   si autem personas accipitis, peccatum operamini, redarguti a lege quasi transgressores.
   <font size="2">
    10
   </font>
   Quicumque autem totam legem servaverit, offendat autem in uno, factus est omnium reus.
   <font size="2">
    11
   </font>
   Qui enim dixit: Non moechaberis, dixit et: Non occides. Quod si non moechaberis, occides autem, factus es transgressor legis.
   <font size="2">
    12
   </font>
   Sic loquimini, et sic facite sicut per legem libertatis incipientes iudicari.
   <font size="2">
    13
   </font>
   Iudicium enim sine misericordia illi qui non fecit misericordiam: superexaltat autem misericordia iudicium.
  </p>
  <p>
   <font size="2">
    14
   </font>
   Quid proderit, fratres mei, si fidem quis dicat se habere, opera autem non habeat? numquid poterit fides salvare eum?
   <font size="2">
    15
   </font>
   Si autem frater et soror nudi sint, et indigeant victu quotidiano,
   <font size="2">
    16
   </font>
   dicat autem aliquis ex vobis illis: Ite in pace, calefacimini et saturamini: non dederitis autem eis quae necessaria sunt corpori, quid proderit?
   <font size="2">
    17
   </font>
   Sic et fides, si non habeat opera, mortua est in semetipsa.
   <font size="2">
    18
   </font>
   Sed dicet quis: Tu fidem habes, et ego opera habeo: ostende mihi fidem tuam sine operibus: et ego ostendam tibi ex operibus fidem meam.
   <font size="2">
    19
   </font>
   Tu credis quoniam unus est Deus: bene facis: et daemones credunt, et contremiscunt.
  </p>
  <p>
   <font size="2">
    20
   </font>
   Vis autem scire, o homo inanis, quoniam fides sine operibus mortua est?
   <font size="2">
    21
   </font>
   Abraham pater noster nonne ex operibus iustificatus est, offerens Isaac filium suum super altare?
   <font size="2">
    22
   </font>
   Vides quoniam fides cooperabatur operibus illius: et ex operibus fides consummata est?
   <font size="2">
    23
   </font>
   Et suppleta est Scriptura, dicens: Credidit Abraham Deo, et reputatum est illi ad iustitiam, et amicus Dei appellatus est.
   <font size="2">
    24
   </font>
   Videtis quoniam ex operibus iustificatur homo, et non ex fide tantum?
   <font size="2">
    25
   </font>
   Similiter et Rahab meretrix, nonne ex operibus iustificata est, suscipiens nuntios, et alia via eiiciens?
   <font size="2">
    26
   </font>
   Sicut enim corpus sine spiritu mortuum est, ita et fides sine operibus mortua est.
  </p>
  <p>
   <a name="3">
   </a>
   [3]
   <font size="2">
    1
   </font>
   Nolite plures magistri fieri fratres mei, scientes quoniam maius iudicium sumitis.
   <font size="2">
    2
   </font>
   In multis enim offendimus omnes. Si quis in verbo non offendit, hic perfectus est vir: potest etiam freno circumducere totum corpus.
   <font size="2">
    3
   </font>
   Si autem equis frena in ora mittimus ad consentiendum nobis, et omne corpus illorum circumferimus.
   <font size="2">
    4
   </font>
   Ecce et naves, cum magnae sint, et a ventis validis minentur, circumferuntur a modico gubernaculo ubi impetus dirigentis voluerit.
   <font size="2">
    5
   </font>
   Ita et lingua modicum quidem membrum est, et magna exaltat. Ecce quantus ignis quam magnam silvam incendit!
   <font size="2">
    6
   </font>
   Et lingua ignis est, universitas iniquitatis. Lingua constituitur in membris nostris, quae maculat totum corpus, et inflammat rotam nativitatis nostrae inflammata a gehenna.
   <font size="2">
    7
   </font>
   Omnis enim natura bestiarum, et volucrum, et serpentium, et ceterorum domantur, et domita sunt a natura humana:
   <font size="2">
    8
   </font>
   linguam autem nullus hominum domare potest: inquietum malum, plena veneno mortifero.
   <font size="2">
    9
   </font>
   In ipsa benedicimus Deum et Patrem: et in ipsa maledicimus homines, qui ad similitudinem Dei facti sunt.
   <font size="2">
    10
   </font>
   Ex ipso ore procedit benedictio et maledictio. Non oportet, fratres mei, haec ita fieri.
   <font size="2">
    11
   </font>
   Numquid fons de eodem foramine emanat dulcem et amaram aquam?
   <font size="2">
    12
   </font>
   Numquid potest, fratres mei, ficus uvas facere, aut vitis ficus? Sic neque salsa dulcem potest facere aquam.
  </p>
  <p>
   <font size="2">
    13
   </font>
   Quis sapiens et disciplinatus inter vos? Ostendat ex bona conversatione operationem suam in mansuetudine sapientiae.
   <font size="2">
    14
   </font>
   Quod si zelum amarum habetis, et contentiones sint in cordibus vestris: nolite gloriari, et mendaces esse adversus veritatem:
   <font size="2">
    15
   </font>
   non est enim ista sapientia desursum descendens: sed terrena, animalis, diabolica.
   <font size="2">
    16
   </font>
   Ubi enim zelus et contentio, ibi inconstantia et omne opus pravum.
   <font size="2">
    17
   </font>
   Quae autem desursum est sapientia, primum quidem pudica est, deinde pacifica, modesta, suadibilis, bonus consentiens, plena misericordia et fructibus bonis, non iudicans, sine simulatione.
   <font size="2">
    18
   </font>
   Fructus autem iustitiae, in pace seminatur, facientibus pacem.
  </p>
  <p>
   <a name="4">
   </a>
   [4]
   <font size="2">
    1
   </font>
   Unde bella et lites in vobis? nonne hinc: ex concupiscentiis vestris, quae militant in membris vestris?
   <font size="2">
    2
   </font>
   concupiscitis, et non habetis: occiditis, et zelatis: et non potestis adipisci: litigatis, et belligeratis, et non habetis, propter quod non postulatis.
   <font size="2">
    3
   </font>
   Petitis, et non accipitis: eo quod male petatis: ut in concupiscentiis vestris insumatis.
   <font size="2">
    4
   </font>
   Adulteri, nescitis quia amicitia huius mundi inimica est Dei? quicumque ergo voluerit amicus esse saeculi huius, inimicus Dei constituitur.
   <font size="2">
    5
   </font>
   An putatis quia inaniter Scriptura dicat: Ad invidiam concupiscit spiritus qui habitat in vobis?
   <font size="2">
    6
   </font>
   maiorem autem dat gratiam. Propter quod dicit: Deus superbis resistit, humilibus autem dat gratiam.
  </p>
  <p>
   <font size="2">
    7
   </font>
   Subditi ergo estote Deo, resistite autem diabolo, et fugiet a vobis.
   <font size="2">
    8
   </font>
   Appropinquate Deo, et appropinquabit vobis. Emundate manus, peccatores: et purificate corda, duplices animo.
   <font size="2">
    9
   </font>
   Miseri estote, et lugete, et plorate: risus vester in luctum convertatur, et gaudium in moerorem.
   <font size="2">
    10
   </font>
   Humiliamini in conspectu Domini, et exaltabit vos.
   <font size="2">
    11
   </font>
   Nolite detrahere alterutrum fratres. Qui detrahit fratri, aut qui iudicat fratrem suum, detrahit legi, et iudicat legem. Si autem iudicas legem, non es factor legis, sed iudex.
   <font size="2">
    12
   </font>
   Unus est legislator et iudex, qui potest perdere et liberare.v
   <font size="2">
    13
   </font>
   Tu autem quis es, qui iudicas proximum? Ecce nunc qui dicitis: Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus:
   <font size="2">
    14
   </font>
   qui ignoratis quid erit in crastino.
   <font size="2">
    15
   </font>
   Quae est enim vita vestra? vapor est ad modicum parens, et deinceps exterminabitur; pro eo ut dicatis: Si Dominus voluerit. Et: Si vixerimus, faciemus hoc, aut illud.
   <font size="2">
    16
   </font>
   Nunc autem exsultatis in superbiis vestris. Omnis exsultatio talis, maligna est.
   <font size="2">
    17
   </font>
   Scienti igitur bonum facere, et non facienti, peccatum est illi.
  </p>
  <p>
   <a name="5">
   </a>
   [5]
   <font size="2">
    1
   </font>
   Agite nunc divites, plorate ululantes in miseriis vestris, quae advenient vobis.
   <font size="2">
    2
   </font>
   Divitiae vestrae putrefactae sunt, et vestimenta vestra a tineis comesta sunt.
   <font size="2">
    3
   </font>
   Aurum et argentum vestrum aeruginavit: et aerugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus.
   <font size="2">
    4
   </font>
   Ecce merces operariorum, qui messuerunt regiones vestras, quae fraudata est a vobis, clamat: et clamor eorum in aures Domini sabbaoth introivit.
   <font size="2">
    5
   </font>
   Epulati estis super terram, et in luxuriis enutristis corda vestra in die occisionis.
   <font size="2">
    6
   </font>
   Addixistis, et occidistis iustum, et non resistit vobis.
  </p>
  <p>
   <font size="2">
    7
   </font>
   Patientes igitur estote, fratres, usque ad adventum Domini. Ecce agricola exspectat pretiosum fructum terrae, patienter ferens donec accipiat temporaneum et serotinum.
   <font size="2">
    8
   </font>
   Patientes igitur estote et vos, et confirmate corda vestra: quoniam adventus Domini appropinquavit.
   <font size="2">
    9
   </font>
   Nolite ingemiscere, fratres, in alterutrum, ut non iudicemini. Ecce iudex ante ianuam assistit.
   <font size="2">
    10
   </font>
   Exemplum accipite, fratres, exitus mali, laboris, et patientiae, prophetas qui locuti sunt in nomine Domini.
   <font size="2">
    11
   </font>
   Ecce beatificamus eos qui sustinuerunt. Sufferentiam Iob audistis, et finem Domini vidistis, quoniam misericors Dominus est, et miserator.
  </p>
  <p>
   <font size="2">
    12
   </font>
   Ante omnia autem, fratres mei, nolite iurare, neque per caelum, neque per terram, neque aliud quodcumque iuramentum. Sit autem sermo vester: Est, est: Non, non: ut non sub iudicio decidatis.
  </p>
  <p>
   <font size="2">
    13
   </font>
   Tristatur aliquis vestrum? oret. Aequo animo est? psallat.
   <font size="2">
    14
   </font>
   Infirmatur quis in vobis? inducat presbyteros ecclesiae, et orent super eum, ungentes eum oleo in nomine Domini:
   <font size="2">
    15
   </font>
   et oratio fidei salvabit infirmum, et alleviabit eum Dominus: et si in peccatis sit, remittentur ei.
   <font size="2">
    16
   </font>
   Confitemini ergo alterutrum peccata vestra, et orate pro invicem ut salvemini: multum enim valet deprecatio iusti assidua.
   <font size="2">
    17
   </font>
   Elias homo erat similis nobis passibilis: et oratione oravit ut non pluret super terram, et non pluit annos tres, et menses sex.
   <font size="2">
    18
   </font>
   Et rursum oravit: et caelum dedit pluviam, et terra dedit fructum suum.
  </p>
  <p>
   <font size="2">
    19
   </font>
   Fratres mei, si quis ex vobis erraverit a veritate, et converterit quis eum:
   <font size="2">
    20
   </font>
   scire debet quoniam qui converti fecerit peccatorem ab errore viae suae, salvabit animam eius a morte, et operiet multitudinem peccatorum.
  </p>
  <p class="border">
  </p>
 </body>
</div>