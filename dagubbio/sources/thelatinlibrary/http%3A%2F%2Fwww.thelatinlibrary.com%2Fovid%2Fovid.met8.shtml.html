<div>
 Ovid: Metamorphoses VIII
 <body>
  <p class="pagehead">
   P. OVIDI NASONIS METAMORPHOSEON LIBER OCTAVVS
  </p>
  <p class="border">
  </p>
  <p>
   Iam nitidum retegente diem noctisque fugante
      tempora Lucifero cadit Eurus, et umida surgunt
      nubila: dant placidi cursum redeuntibus Austri
      Aeacidis Cephaloque; quibus feliciter acti
      ante exspectatum portus tenuere petitos.
   <font size="2">
    5
   </font>
   interea Minos Lelegeia litora vastat
      praetemptatque sui vires Mavortis in urbe
      Alcathoi, quam Nisus habet, cui splendidus ostro
      inter honoratos medioque in vertice canos
      crinis inhaerebat, magni fiducia regni.
   <font size="2">
    10
   </font>
   Sexta resurgebant orientis cornua lunae,
      et pendebat adhuc belli fortuna, diuque
      inter utrumque volat dubiis Victoria pennis.
      regia turris erat vocalibus addita muris,
      in quibus auratam proles Letoia fertur
   <font size="2">
    15
   </font>
   deposuisse lyram: saxo sonus eius inhaesit.
      saepe illuc solita est ascendere filia Nisi
      et petere exiguo resonantia saxa lapillo,
      tum cum pax esset; bello quoque saepe solebat
      spectare ex illa rigidi certamina Martis,
   <font size="2">
    20
   </font>
   iamque mora belli procerum quoque nomina norat
      armaque equosque habitusque Cydoneasque pharetras;
      noverat ante alios faciem ducis Europaei,
      plus etiam, quam nosse sat est: hac iudice Minos,
      seu caput abdiderat cristata casside pennis,
   <font size="2">
    25
   </font>
   in galea formosus erat; seu sumpserat aere
      fulgentem clipeum, clipeum sumpsisse decebat;
      torserat adductis hastilia lenta lacertis:
      laudabat virgo iunctam cum viribus artem;
      inposito calamo patulos sinuaverat arcus:
   <font size="2">
    30
   </font>
   sic Phoebum sumptis iurabat stare sagittis;
      cum vero faciem dempto nudaverat aere
      purpureusque albi stratis insignia pictis
      terga premebat equi spumantiaque ora regebat,
      vix sua, vix sanae virgo Niseia compos
   <font size="2">
    35
   </font>
   mentis erat: felix iaculum, quod tangeret ille,
      quaeque manu premeret, felicia frena vocabat.
      impetus est illi, liceat modo, ferre per agmen
      virgineos hostile gradus, est impetus illi
      turribus e summis in Cnosia mittere corpus
   <font size="2">
    40
   </font>
   castra vel aeratas hosti recludere portas,
      vel siquid Minos aliud velit. utque sedebat
      candida Dictaei spectans tentoria regis,
      'laeter,' ait 'doleamne geri lacrimabile bellum,
      in dubio est; doleo, quod Minos hostis amanti est.
   <font size="2">
    45
   </font>
   sed nisi bella forent, numquam mihi cognitus esset!
      me tamen accepta poterat deponere bellum
      obside: me comitem, me pacis pignus haberet.
      si quae te peperit, talis, pulcherrime regum,
      qualis es ipse, fuit, merito deus arsit in illa.
   <font size="2">
    50
   </font>
   o ego ter felix, si pennis lapsa per auras
      Cnosiaci possem castris insistere regis
      fassaque me flammasque meas, qua dote, rogarem,
      vellet emi, tantum patrias ne posceret arces!
      nam pereant potius sperata cubilia, quam sim
   <font size="2">
    55
   </font>
   proditione potens!quamvis saepe utile vinci
      victoris placidi fecit clementia multis.
      iusta gerit certe pro nato bella perempto:
      et causaque valet causamque tuentibus armis.
      at, puto, vincemur; qui si manet exitus urbem,
   <font size="2">
    60
   </font>
   cur suus haec illi reseret mea moenia Mavors
      et non noster amor? melius sine caede moraque
      inpensaque sui poterit superare cruoris.
      non metuam certe, ne quis tua pectora, Minos,
      vulneret inprudens: quis enim tam durus, ut in te
   <font size="2">
    65
   </font>
   derigere inmitem non inscius audeat hastam?
      coepta placent, et stat sententia tradere mecum
      dotalem patriam finemque inponere bello;
      verum velle parum est! aditus custodia servat,
      claustraque portarum genitor tenet: hunc ego solum
   <font size="2">
    70
   </font>
   infelix timeo, solus mea vota moratur.
      di facerent, sine patre forem! sibi quisque profecto
      est deus: ignavis precibus Fortuna repugnat.
      altera iamdudum succensa cupidine tanto
      perdere gauderet, quodcumque obstaret amori.
   <font size="2">
    75
   </font>
   et cur ulla foret me fortior? ire per ignes
      et gladios ausim; nec in hoc tamen ignibus ullis
      aut gladiis opus est, opus est mihi crine paterno.
      illa mihi est auro pretiosior, illa beatam
      purpura me votique mei factura potentem.'
   <font size="2">
    80
   </font>
   Talia dicenti curarum maxima nutrix
      nox intervenit, tenebrisque audacia crevit.
      prima quies aderat, qua curis fessa diurnis
      pectora somnus habet: thalamos taciturna paternos
      intrat et (heu facinus!) fatali nata parentem
   <font size="2">
    85
   </font>
   crine suum spoliat praedaque potita nefanda
      per medios hostes (meriti fiducia tanta est)
   <font size="2">
    88
   </font>
   pervenit ad regem; quem sic adfata paventem est:
      'suasit amor facinus: proles ego regia Nisi
      Scylla tibi trado patriaeque meosque penates;
      praemia nulla peto nisi te: cape pignus amoris
      purpureum crinem nec me nunc tradere crinem,
      sed patrium tibi crede caput!' scelerataque dextra
      munera porrexit; Minos porrecta refugit
   <font size="2">
    95
   </font>
   turbatusque novi respondit imagine facti:
      'di te summoveant, o nostri infamia saecli,
      orbe suo, tellusque tibi pontusque negetur!
      certe ego non patiar Iovis incunabula, Creten,
      qui meus est orbis, tantum contingere monstrum.'
   <font size="2">
    100
   </font>
   Dixit, et ut leges captis iustissimus auctor
      hostibus inposuit, classis retinacula solvi
      iussit et aeratas impelli remige puppes.
      Scylla freto postquam deductas nare carinas
      nec praestare ducem sceleris sibi praemia vidit,
   <font size="2">
    105
   </font>
   consumptis precibus violentam transit in iram
      intendensque manus passis furibunda capillis
      'quo fugis' exclamat 'meritorum auctore relicta,
      o patriae praelate meae, praelate parenti?
      quo fugis, inmitis, cuius victoria nostrum
   <font size="2">
    110
   </font>
   et scelus et meritum est? nec te data munera, nec te
      noster amor movit, nec quod spes omnis in unum
      te mea congesta est? nam quo deserta revertar?
      in patriam? superata iacet! sed finge manere:
      proditione mea clausa est mihi! patris ad ora?
   <font size="2">
    115
   </font>
   quem tibi donavi? cives odere merentem,
      finitimi exemplum metuunt: exponimur orbae
      terrarum, nobis ut Crete sola pateret.
      hac quoque si prohibes et nos, ingrate, relinquis,
      non genetrix Europa tibi est, sed inhospita Syrtis,
   <font size="2">
    120
   </font>
   Armeniae tigres austroque agitata Charybdis.
      Nec Iove tu natus, nec mater imagine tauri
      ducta tua est: generis falsa est ea fabula! verus,
      [et ferus et captus nullius amore iuvencae]
      qui te progenuit, taurus fuit. exige poenas,
   <font size="2">
    125
   </font>
   Nise pater! gaudete malis, modo prodita, nostris,
      moenia! nam, fateor, merui et sum digna perire.
      sed tamen ex illis aliquis, quos impia laesi,
      me perimat! cur, qui vicisti crimine nostro,
      insequeris crimen? scelus hoc patriaeque patrique est,
   <font size="2">
    130
   </font>
   officium tibi sit! te vere coniuge digna est,
      quae torvum ligno decepit adultera taurum
      discordemque utero fetum tulit. ecquid ad aures
      perveniunt mea dicta tuas, an inania venti
      verba ferunt idemque tuas, ingrate, carinas?
   <font size="2">
    135
   </font>
   iam iam Pasiphaen non est mirabile taurum
      praeposuisse tibi: tu plus feritatis habebas.
      me miseram! properare iubet! divulsaque remis
      unda sonat, mecumque simul mea terra recedit.
      nil agis, o frustra meritorum oblite meorum:
   <font size="2">
    140
   </font>
   insequar invitum puppimque amplexa recurvam
      per freta longa trahar.' Vix dixerat, insilit undis
      consequiturque rates faciente cupidine vires
      Cnosiacaeque haeret comes invidiosa carinae.
      quam pater ut vidit (nam iam pendebat in aura
   <font size="2">
    145
   </font>
   et modo factus erat fulvis haliaeetus alis),
      ibat, ut haerentem rostro laceraret adunco;
      illa metu puppim dimisit, et aura cadentem
      sustinuisse levis, ne tangeret aequora, visa est.
      pluma subit palmis: in avem mutata vocatur
   <font size="2">
    150
   </font>
   Ciris et a tonso est hoc nomen adepta capillo.
           Vota Iovi Minos taurorum corpora centum
      solvit, ut egressus ratibus Curetida terram
      contigit, et spoliis decorata est regia fixis.
      creverat obprobrium generis, foedumque patebat
   <font size="2">
    155
   </font>
   matris adulterium monstri novitate biformis;
      destinat hunc Minos thalamo removere pudorem
      multiplicique domo caecisque includere tectis.
      Daedalus ingenio fabrae celeberrimus artis
      ponit opus turbatque notas et lumina flexum
   <font size="2">
    160
   </font>
   ducit in errorem variarum ambage viarum.
      non secus ac liquidus Phrygiis Maeandros in arvis
      ludit et ambiguo lapsu refluitque fluitque
      occurrensque sibi venturas aspicit undas
      et nunc ad fontes, nunc ad mare versus apertum
   <font size="2">
    165
   </font>
   incertas exercet aquas: ita Daedalus implet
      innumeras errore vias vixque ipse reverti
      ad limen potuit: tanta est fallacia tecti.
           Quo postquam geminam tauri iuvenisque figuram
      clausit, et Actaeo bis pastum sanguine monstrum
   <font size="2">
    170
   </font>
   tertia sors annis domuit repetita novenis,
      utque ope virginea nullis iterata priorum
      ianua difficilis filo est inventa relecto,
      protinus Aegides rapta Minoide Diam
      vela dedit comitemque suam crudelis in illo
   <font size="2">
    175
   </font>
   litore destituit; desertae et multa querenti
      amplexus et opem Liber tulit, utque perenni
      sidere clara foret, sumptam de fronte coronam
      inmisit caelo: tenues volat illa per auras
      dumque volat, gemmae nitidos vertuntur in ignes
   <font size="2">
    180
   </font>
   consistuntque loco specie remanente coronae,
      qui medius Nixique genu est Anguemque tenentis.
           Daedalus interea Creten longumque perosus
      exilium tactusque loci natalis amore
      clausus erat pelago. 'terras licet' inquit 'et undas
   <font size="2">
    185
   </font>
   obstruat: et caelum certe patet; ibimus illac:
      omnia possideat, non possidet aera Minos.'
      dixit et ignotas animum dimittit in artes
      naturamque novat. nam ponit in ordine pennas
      a minima coeptas, longam breviore sequenti,
   <font size="2">
    190
   </font>
   ut clivo crevisse putes: sic rustica quondam
      fistula disparibus paulatim surgit avenis;
      tum lino medias et ceris alligat imas
      atque ita conpositas parvo curvamine flectit,
      ut veras imitetur aves. puer Icarus una
   <font size="2">
    195
   </font>
   stabat et, ignarus sua se tractare pericla,
      ore renidenti modo, quas vaga moverat aura,
      captabat plumas, flavam modo pollice ceram
      mollibat lusuque suo mirabile patris
      impediebat opus. postquam manus ultima coepto
   <font size="2">
    200
   </font>
   inposita est, geminas opifex libravit in alas
      ipse suum corpus motaque pependit in aura;
      instruit et natum 'medio' que 'ut limite curras,
      Icare,' ait 'moneo, ne, si demissior ibis,
      unda gravet pennas, si celsior, ignis adurat:
   <font size="2">
    205
   </font>
   inter utrumque vola. nec te spectare Booten
      aut Helicen iubeo strictumque Orionis ensem:
      me duce carpe viam!' pariter praecepta volandi
      tradit et ignotas umeris accommodat alas.
      inter opus monitusque genae maduere seniles,
   <font size="2">
    210
   </font>
   et patriae tremuere manus; dedit oscula nato
      non iterum repetenda suo pennisque levatus
      ante volat comitique timet, velut ales, ab alto
      quae teneram prolem produxit in aera nido,
      hortaturque sequi damnosasque erudit artes
   <font size="2">
    215
   </font>
   et movet ipse suas et nati respicit alas.
      hos aliquis tremula dum captat harundine pisces,
      aut pastor baculo stivave innixus arator
      vidit et obstipuit, quique aethera carpere possent,
      credidit esse deos. et iam Iunonia laeva
   <font size="2">
    220
   </font>
   parte Samos (fuerant Delosque Parosque relictae)
      dextra Lebinthos erat fecundaque melle Calymne,
      cum puer audaci coepit gaudere volatu
      deseruitque ducem caelique cupidine tractus
      altius egit iter. rapidi vicinia solis
   <font size="2">
    225
   </font>
   mollit odoratas, pennarum vincula, ceras;
      tabuerant cerae: nudos quatit ille lacertos,
      remigioque carens non ullas percipit auras,
      oraque caerulea patrium clamantia nomen
      excipiuntur aqua, quae nomen traxit ab illo.
   <font size="2">
    230
   </font>
   at pater infelix, nec iam pater, 'Icare,' dixit,
      'Icare,' dixit 'ubi es? qua te regione requiram?'
      'Icare' dicebat: pennas aspexit in undis
      devovitque suas artes corpusque sepulcro
      condidit, et tellus a nomine dicta sepulti.
   <font size="2">
    235
   </font>
   Hunc miseri tumulo ponentem corpora nati
      garrula limoso prospexit ab elice perdix
      et plausit pennis testataque gaudia cantu est,
      unica tunc volucris nec visa prioribus annis,
      factaque nuper avis longum tibi, Daedale, crimen.
   <font size="2">
    240
   </font>
   namque huic tradiderat, fatorum ignara, docendam
      progeniem germana suam, natalibus actis
      bis puerum senis, animi ad praecepta capacis;
      ille etiam medio spinas in pisce notatas
      traxit in exemplum ferroque incidit acuto
   <font size="2">
    245
   </font>
   perpetuos dentes et serrae repperit usum;
      primus et ex uno duo ferrea bracchia nodo
      vinxit, ut aequali spatio distantibus illis
      altera pars staret, pars altera duceret orbem.
      Daedalus invidit sacraque ex arce Minervae
   <font size="2">
    250
   </font>
   praecipitem misit, lapsum mentitus; at illum,
      quae favet ingeniis, excepit Pallas avemque
      reddidit et medio velavit in aere pennis,
      sed vigor ingenii quondam velocis in alas
      inque pedes abiit; nomen, quod et ante, remansit.
   <font size="2">
    255
   </font>
   non tamen haec alte volucris sua corpora tollit,
      nec facit in ramis altoque cacumine nidos:
      propter humum volitat ponitque in saepibus ova
      antiquique memor metuit sublimia casus.
           Iamque fatigatum tellus Aetnaea tenebat
   <font size="2">
    260
   </font>
   Daedalon, et sumptis pro supplice Cocalus armis
      mitis habebatur; iam lamentabile Athenae
      pendere desierant Thesea laude tributum:
      templa coronantur, bellatricemque Minervam
      cum Iove disque vocant aliis, quos sanguine voto
   <font size="2">
    265
   </font>
   muneribusque datis et acerris turis honorant;
      sparserat Argolicas nomen vaga fama per urbes
      Theseos, et populi, quos dives Achaia cepit,
      huius opem magnis inploravere periclis,
      huius opem Calydon, quamvis Meleagron haberet,
   <font size="2">
    270
   </font>
   sollicita supplex petiit prece: causa petendi
      sus erat, infestae famulus vindexque Dianae.
      Oenea namque ferunt pleni successibus anni
      primitias frugum Cereri, sua vina Lyaeo,
      Palladios flavae latices libasse Minervae;
   <font size="2">
    275
   </font>
   coeptus ab agricolis superos pervenit ad omnes
      ambitiosus honor: solas sine ture relictas
      praeteritae cessasse ferunt Latoidos aras.
      tangit et ira deos. 'at non inpune feremus,
      quaeque inhonoratae, non et dicemur inultae'
   <font size="2">
    280
   </font>
   inquit, et Olenios ultorem spreta per agros
      misit aprum, quanto maiores herbida tauros
      non habet Epiros, sed habent Sicula arva minores:
      sanguine et igne micant oculi, riget horrida cervix,
      et setae similes rigidis hastilibus horrent:
   <font size="2">
    285
   </font>
   fervida cum rauco latos stridore per armos
   <font size="2">
    287
   </font>
   spuma fluit, dentes aequantur dentibus Indis,
      fulmen ab ore venit, frondes afflatibus ardent.
      is modo crescentes segetes proculcat in herba,
   <font size="2">
    290
   </font>
   nunc matura metit fleturi vota coloni
      et Cererem in spicis intercipit: area frustra
      et frustra exspectant promissas horrea messes.
      sternuntur gravidi longo cum palmite fetus
      bacaque cum ramis semper frondentis olivae.
   <font size="2">
    295
   </font>
   saevit et in pecudes: non has pastorve canisve,
      non armenta truces possunt defendere tauri.
      diffugiunt populi nec se nisi moenibus urbis
      esse putant tutos, donec Meleagros et una
      lecta manus iuvenum coiere cupidine laudis:
   <font size="2">
    300
   </font>
   Tyndaridae gemini, praestantes caestibus alter,
      alter equo, primaeque ratis molitor Iason,
      et cum Pirithoo, felix concordia, Theseus,
      et duo Thestiadae prolesque Aphareia, Lynceus
      et velox Idas, et iam non femina Caeneus,
   <font size="2">
    305
   </font>
   Leucippusque ferox iaculoque insignis Acastus
      Hippothousque Dryasque et cretus Amyntore Phoenix
      Actoridaeque pares et missus ab Elide Phyleus.
      nec Telamon aberat magnique creator Achillis
      cumque Pheretiade et Hyanteo Iolao
   <font size="2">
    310
   </font>
   inpiger Eurytion et cursu invictus Echion
      Naryciusque Lelex Panopeusque Hyleusque feroxque
      Hippasus et primis etiamnum Nestor in annis,
      et quos Hippocoon antiquis misit Amyclis,
      Penelopaeque socer cum Parrhasio Ancaeo,
   <font size="2">
    315
   </font>
   Ampycidesque sagax et adhuc a coniuge tutus
      Oeclides nemorisque decus Tegeaea Lycaei:
      rasilis huic summam mordebat fibula vestem,
      crinis erat simplex, nodum conlectus in unum,
      ex umero pendens resonabat eburnea laevo
   <font size="2">
    320
   </font>
   telorum custos, arcum quoque laeva tenebat;
      talis erat cultu, facies, quam dicere vere
      virgineam in puero, puerilem in virgine possis.
      hanc pariter vidit, pariter Calydonius heros
      optavit renuente deo flammasque latentes
   <font size="2">
    325
   </font>
   hausit et 'o felix, siquem dignabitur' inquit
      'ista virum!' nec plura sinit tempusque pudorque
      dicere: maius opus magni certaminis urguet.
           Silva frequens trabibus, quam nulla ceciderat aetas,
      incipit a plano devexaque prospicit arva:
   <font size="2">
    330
   </font>
   quo postquam venere viri, pars retia tendunt,
      vincula pars adimunt canibus, pars pressa sequuntur
      signa pedum, cupiuntque suum reperire periclum.
      concava vallis erat, quo se demittere rivi
      adsuerant pluvialis aquae; tenet ima lacunae
   <font size="2">
    335
   </font>
   lenta salix ulvaeque leves iuncique palustres
      viminaque et longa parvae sub harundine cannae:
      hinc aper excitus medios violentus in hostes
      fertur, ut excussis elisi nubibus ignes.
      sternitur incursu nemus, et propulsa fragorem
   <font size="2">
    340
   </font>
   silva dat: exclamant iuvenes praetentaque forti
      tela tenent dextra lato vibrantia ferro.
      ille ruit spargitque canes, ut quisque furenti
      obstat, et obliquo latrantes dissipat ictu.
      cuspis Echionio primum contorta lacerto
   <font size="2">
    345
   </font>
   vana fuit truncoque dedit leve vulnus acerno;
      proxima, si nimiis mittentis viribus usa
      non foret, in tergo visa est haesura petito:
      longius it; auctor teli Pagasaeus Iason.
      'Phoebe,' ait Ampycides, 'si te coluique coloque,
   <font size="2">
    350
   </font>
   da mihi, quod petitur, certo contingere telo!'
      qua potuit, precibus deus adnuit: ictus ab illo est,
      sed sine vulnere aper: ferrum Diana volanti
      abstulerat iaculo; lignum sine acumine venit.
      ira feri mota est, nec fulmine lenius arsit:
   <font size="2">
    355
   </font>
   emicat ex oculis, spirat quoque pectore flamma,
      utque volat moles adducto concita nervo,
      cum petit aut muros aut plenas milite turres,
      in iuvenes certo sic impete vulnificus sus
      fertur et Hippalmon Pelagonaque, dextra tuentes
   <font size="2">
    360
   </font>
   cornua, prosternit: socii rapuere iacentes;
      at non letiferos effugit Enaesimus ictus
      Hippocoonte satus: trepidantem et terga parantem
      vertere succiso liquerunt poplite nervi.
      forsitan et Pylius citra Troiana perisset
   <font size="2">
    365
   </font>
   tempora, sed sumpto posita conamine ab hasta
      arboris insiluit, quae stabat proxima, ramis
      despexitque, loco tutus, quem fugerat, hostem.
      dentibus ille ferox in querno stipite tritis
      inminet exitio fidensque recentibus armis
   <font size="2">
    370
   </font>
   Eurytidae magni rostro femur hausit adunco.
      at gemini, nondum caelestia sidera, fratres,
      ambo conspicui, nive candidioribus ambo
      vectabantur equis, ambo vibrata per auras
      hastarum tremulo quatiebant spicula motu.
   <font size="2">
    375
   </font>
   vulnera fecissent, nisi saetiger inter opacas
      nec iaculis isset nec equo loca pervia silvas.
      persequitur Telamon studioque incautus eundi
      pronus ab arborea cecidit radice retentus.
      dum levat hunc Peleus, celerem Tegeaea sagittam
   <font size="2">
    380
   </font>
   inposuit nervo sinuatoque expulit arcu:
      fixa sub aure feri summum destrinxit harundo
      corpus et exiguo rubefecit sanguine saetas;
      nec tamen illa sui successu laetior ictus
      quam Meleagros erat: primus vidisse putatur
   <font size="2">
    385
   </font>
   et primus sociis visum ostendisse cruorem
      et 'meritum' dixisse 'feres virtutis honorem.'
      erubuere viri seque exhortantur et addunt
      cum clamore animos iaciuntque sine ordine tela:
      turba nocet iactis et, quos petit, impedit ictus.
   <font size="2">
    390
   </font>
   ecce furens contra sua fata bipennifer Arcas
      'discite, femineis quid tela virilia praestent,
      o iuvenes, operique meo concedite!' dixit.
      'ipsa suis licet hunc Latonia protegat armis,
      invita tamen hunc perimet mea dextra Diana.'
   <font size="2">
    395
   </font>
   talia magniloquo tumidus memoraverat ore
      ancipitemque manu tollens utraque securim
      institerat digitis pronos suspensus in ictus:
      occupat audentem, quaque est via proxima leto,
      summa ferus geminos derexit ad inguina dentes.
   <font size="2">
    400
   </font>
   concidit Ancaeus glomerataque sanguine multo
      viscera lapsa fluunt: madefacta est terra cruore.
      ibat in adversum proles Ixionis hostem
      Pirithous valida quatiens venabula dextra;
      cui 'procul' Aegides 'o me mihi carior' inquit
   <font size="2">
    405
   </font>
   'pars animae consiste meae! licet eminus esse
      fortibus: Ancaeo nocuit temeraria virtus.'
      dixit et aerata torsit grave cuspide cornum;
      quo bene librato votique potente futuro
      obstitit aesculea frondosus ab arbore ramus.
   <font size="2">
    410
   </font>
   misit et Aesonides iaculum: quod casus ab illo
      vertit in inmeriti fatum latrantis et inter
      ilia coniectum tellure per ilia fixum est.
      at manus Oenidae variat, missisque duabus
      hasta prior terra, medio stetit altera tergo.
   <font size="2">
    415
   </font>
   nec mora, dum saevit, dum corpora versat in orbem
      stridentemque novo spumam cum sanguine fundit,
      vulneris auctor adest hostemque inritat ad iram
      splendidaque adversos venabula condit in armos.
      gaudia testantur socii clamore secundo
   <font size="2">
    420
   </font>
   victricemque petunt dextrae coniungere dextram
      inmanemque ferum multa tellure iacentem
      mirantes spectant neque adhuc contingere tutum
      esse putant, sed tela tamen sua quisque cruentat.
           Ipse pede inposito caput exitiabile pressit
   <font size="2">
    425
   </font>
   atque ita 'sume mei spolium, Nonacria, iuris,'
      dixit 'et in partem veniat mea gloria tecum.'
      protinus exuvias rigidis horrentia saetis
      terga dat et magnis insignia dentibus ora.
      illi laetitiae est cum munere muneris auctor;
   <font size="2">
    430
   </font>
   invidere alii, totoque erat agmine murmur.
      e quibus ingenti tendentes bracchia voce
      'pone age nec titulos intercipe, femina, nostros,'
      Thestiadae clamant, 'nec te fiducia formae
      decipiat, ne sit longe tibi captus amore
   <font size="2">
    435
   </font>
   auctor,' et huic adimunt munus, ius muneris illi.
      non tulit et tumida frendens Mavortius ira
      'discite, raptores alieni' dixit 'honoris,
      facta minis quantum distent,' hausitque nefando
      pectora Plexippi nil tale timentia ferro.
   <font size="2">
    440
   </font>
   Toxea, quid faciat, dubium pariterque volentem
      ulcisci fratrem fraternaque fata timentem
      haud patitur dubitare diu calidumque priori
      caede recalfecit consorti sanguine telum.
           Dona deum templis nato victore ferebat,
   <font size="2">
    445
   </font>
   cum videt exstinctos fratres Althaea referri.
      quae plangore dato maestis clamoribus urbem
      inplet et auratis mutavit vestibus atras;
      at simul est auctor necis editus, excidit omnis
      luctus et a lacrimis in poenae versus amorem est.
   <font size="2">
    450
   </font>
   Stipes erat, quem, cum partus enixa iaceret
      Thestias, in flammam triplices posuere sorores
      staminaque inpresso fatalia pollice nentes
      'tempora' dixerunt 'eadem lignoque tibique,
      o modo nate, damus.' quo postquam carmine dicto
   <font size="2">
    455
   </font>
   excessere deae, flagrantem mater ab igne
      eripuit ramum sparsitque liquentibus undis.
      ille diu fuerat penetralibus abditus imis
      servatusque tuos, iuvenis, servaverat annos.
      protulit hunc genetrix taedasque et fragmina poni
   <font size="2">
    460
   </font>
   imperat et positis inimicos admovet ignes.
      tum conata quater flammis inponere ramum
      coepta quater tenuit: pugnat materque sororque,
      et diversa trahunt unum duo nomina pectus.
      saepe metu sceleris pallebant ora futuri,
   <font size="2">
    465
   </font>
   saepe suum fervens oculis dabat ira ruborem,
      et modo nescio quid similis crudele minanti
      vultus erat, modo quem misereri credere posses;
      cumque ferus lacrimas animi siccaverat ardor,
      inveniebantur lacrimae tamen, utque carina,
   <font size="2">
    470
   </font>
   quam ventus ventoque rapit contrarius aestus,
      vim geminam sentit paretque incerta duobus,
      Thestias haud aliter dubiis affectibus errat
      inque vices ponit positamque resuscitat iram.
      incipit esse tamen melior germana parente
   <font size="2">
    475
   </font>
   et consanguineas ut sanguine leniat umbras,
      inpietate pia est. nam postquam pestifer ignis
      convaluit, 'rogus iste cremet mea viscera' dixit,
      utque manu dira lignum fatale tenebat,
      ante sepulcrales infelix adstitit aras
   <font size="2">
    480
   </font>
   'poenarum' que 'deae triplices, furialibus,' inquit
      'Eumenides, sacris vultus advertite vestros!
      ulciscor facioque nefas; mors morte pianda est,
      in scelus addendum scelus est, in funera funus:
      per coacervatos pereat domus inpia luctus!
   <font size="2">
    485
   </font>
   an felix Oeneus nato victore fruetur,
      Thestius orbus erit? melius lugebitis ambo.
      vos modo, fraterni manes animaeque recentes,
      officium sentite meum magnoque paratas
      accipite inferias, uteri mala pignora nostri!
   <font size="2">
    490
   </font>
   ei mihi! quo rapior? fratres, ignoscite matri!
      deficiunt ad coepta manus: meruisse fatemur
      illum, cur pereat; mortis mihi displicet auctor.
      ergo inpune feret vivusque et victor et ipso
      successu tumidus regnum Calydonis habebit,
   <font size="2">
    495
   </font>
   vos cinis exiguus gelidaeque iacebitis umbrae?
      haud equidem patiar: pereat sceleratus et ille
      spemque patris regnumque trahat patriaeque ruinam!
      mens ubi materna est? ubi sunt pia iura parentum
      et quos sustinui bis mensum quinque labores?
   <font size="2">
    500
   </font>
   o utinam primis arsisses ignibus infans,
      idque ego passa forem! vixisti munere nostro;
      nunc merito moriere tuo! cape praemia facti
      bisque datam, primum partu, mox stipite rapto,
      redde animam vel me fraternis adde sepulcris!
   <font size="2">
    505
   </font>
   et cupio et nequeo. quid agam? modo vulnera fratrum
      ante oculos mihi sunt et tantae caedis imago,
      nunc animum pietas maternaque nomina frangunt.
      me miseram! male vincetis, sed vincite, fratres,
      dummodo, quae dedero vobis, solacia vosque
   <font size="2">
    510
   </font>
   ipsa sequar!' dixit dextraque aversa trementi
      funereum torrem medios coniecit in ignes:
      aut dedit aut visus gemitus est ipse dedisse
      stipes, ut invitis conreptus ab ignibus arsit.
           Inscius atque absens flamma Meleagros ab illa
   <font size="2">
    515
   </font>
   uritur et caecis torreri viscera sentit
      ignibus ac magnos superat virtute dolores.
      quod tamen ignavo cadat et sine sanguine leto,
      maeret et Ancaei felicia vulnera dicit
      grandaevumque patrem fratresque piasque sorores
   <font size="2">
    520
   </font>
   cum gemitu sociamque tori vocat ore supremo,
      forsitan et matrem. crescunt ignisque dolorque
      languescuntque iterum; simul est exstinctus uterque,
      inque leves abiit paulatim spiritus auras
      paulatim cana prunam velante favilla.
   <font size="2">
    525
   </font>
   Alta iacet Calydon: lugent iuvenesque senesque,
      vulgusque proceresque gemunt, scissaeque capillos
      planguntur matres Calydonides Eueninae;
      pulvere canitiem genitor vultusque seniles
      foedat humi fusus spatiosumque increpat aevum.
   <font size="2">
    530
   </font>
   nam de matre manus diri sibi conscia facti
      exegit poenas acto per viscera ferro.
      non mihi si centum deus ora sonantia linguis
      ingeniumque capax totumque Helicona dedisset,
      tristia persequerer miserarum fata sororum.
   <font size="2">
    535
   </font>
   inmemores decoris liventia pectora tundunt,
      dumque manet corpus, corpus refoventque foventque,
      oscula dant ipsi, posito dant oscula lecto.
      post cinerem cineres haustos ad pectora pressant
      adfusaeque iacent tumulo signataque saxo
   <font size="2">
    540
   </font>
   nomina conplexae lacrimas in nomina fundunt.
      quas Parthaoniae tandem Latonia clade
      exsatiata domus praeter Gorgenque nurumque
      nobilis Alcmenae natis in corpore pennis
      adlevat et longas per bracchia porrigit alas
   <font size="2">
    545
   </font>
   corneaque ora facit versasque per aera mittit.
           Interea Theseus sociati parte laboris
      functus Erectheas Tritonidos ibat ad arces.
      clausit iter fecitque moras Achelous eunti
      imbre tumens: 'succede meis,' ait 'inclite, tectis,
   <font size="2">
    550
   </font>
   Cecropide, nec te committe rapacibus undis:
      ferre trabes solidas obliquaque volvere magno
      murmure saxa solent. vidi contermina ripae
      cum gregibus stabula alta trahi; nec fortibus illic
      profuit armentis nec equis velocibus esse.
   <font size="2">
    555
   </font>
   multa quoque hic torrens nivibus de monte solutis
      corpora turbineo iuvenalia vertice mersit.
      tutior est requies, solito dum flumina currant
      limite, dum tenues capiat suus alveus undas.'
      adnuit Aegides 'utar,' que 'Acheloe, domoque
   <font size="2">
    560
   </font>
   consilioque tuo' respondit; et usus utroque est.
      pumice multicavo nec levibus atria tophis
      structa subit: molli tellus erat umida musco,
      summa lacunabant alterno murice conchae.
      iamque duas lucis partes Hyperione menso
   <font size="2">
    565
   </font>
   discubuere toris Theseus comitesque laborum,
      hac Ixionides, illa Troezenius heros
      parte Lelex, raris iam sparsus tempora canis,
      quosque alios parili fuerat dignatus honore
      Amnis Acarnanum, laetissimus hospite tanto.
   <font size="2">
    570
   </font>
   protinus adpositas nudae vestigia nymphae
      instruxere epulis mensas dapibusque remotis
      in gemma posuere merum. tum maximus heros,
      aequora prospiciens oculis subiecta, 'quis' inquit
      'ille locus?' (digitoque ostendit) 'et insula nomen
   <font size="2">
    575
   </font>
   quod gerit illa, doce, quamquam non una videtur!'
      Amnis ad haec 'non est' inquit 'quod cernitis unum:
      quinque iacent terrae; spatium discrimina fallit.
      quoque minus spretae factum mirere Dianae,
      naides hae fuerant, quae cum bis quinque iuvencos
   <font size="2">
    580
   </font>
   mactassent rurisque deos ad sacra vocassent,
      inmemores nostri festas duxere choreas.
      intumui, quantusque feror, cum plurimus umquam,
      tantus eram, pariterque animis inmanis et undis
      a silvis silvas et ab arvis arva revelli
   <font size="2">
    585
   </font>
   cumque loco nymphas, memores tum denique nostri,
      in freta provolvi. fluctus nosterque marisque
      continuam diduxit humum partesque resolvit
      in totidem, mediis quot cernis Echinadas undis.
      ut tamen ipse vides, procul, en procul una recessit
   <font size="2">
    590
   </font>
   insula, grata mihi; Perimelen navita dicit:
      huic ego virgineum dilectae nomen ademi;
      quod pater Hippodamas aegre tulit inque profundum
      propulit e scopulo periturae corpora natae.
      excepi nantemque ferens "o proxima mundi
   <font size="2">
    595
   </font>
   regna vagae" dixi "sortite, Tridentifer, undae,
      adfer opem, mersaeque, precor, feritate paterna
   <font size="2">
    601
   </font>
   da, Neptune, locum, vel sit locus ipsa licebit!"
      dum loquor, amplexa est artus nova terra natantes
   <font size="2">
    609
   </font>
   et gravis increvit mutatis insula membris.'
           Amnis ab his tacuit. factum mirabile cunctos
      moverat: inridet credentes, utque deorum
      spretor erat mentisque ferox, Ixione natus
      'ficta refers nimiumque putas, Acheloe, potentes
      esse deos,' dixit 'si dant adimuntque figuras.'
   <font size="2">
    615
   </font>
   obstipuere omnes nec talia dicta probarunt,
      ante omnesque Lelex animo maturus et aevo,
      sic ait: 'inmensa est finemque potentia caeli
      non habet, et quicquid superi voluere, peractum est,
      quoque minus dubites, tiliae contermina quercus
   <font size="2">
    620
   </font>
   collibus est Phrygiis modico circumdata muro;
      ipse locum vidi; nam me Pelopeia Pittheus
      misit in arva suo quondam regnata parenti.
      haud procul hinc stagnum est, tellus habitabilis olim,
      nunc celebres mergis fulicisque palustribus undae;
   <font size="2">
    625
   </font>
   Iuppiter huc specie mortali cumque parente
      venit Atlantiades positis caducifer alis.
      mille domos adiere locum requiemque petentes,
      mille domos clausere serae; tamen una recepit,
      parva quidem, stipulis et canna tecta palustri,
   <font size="2">
    630
   </font>
   sed pia Baucis anus parilique aetate Philemon
      illa sunt annis iuncti iuvenalibus, illa
      consenuere casa paupertatemque fatendo
      effecere levem nec iniqua mente ferendo;
      nec refert, dominos illic famulosne requiras:
   <font size="2">
    635
   </font>
   tota domus duo sunt, idem parentque iubentque.
      ergo ubi caelicolae parvos tetigere penates
      summissoque humiles intrarunt vertice postes,
      membra senex posito iussit relevare sedili;
      cui superiniecit textum rude sedula Baucis
   <font size="2">
    640
   </font>
   inque foco tepidum cinerem dimovit et ignes
      suscitat hesternos foliisque et cortice sicco
      nutrit et ad flammas anima producit anili
      multifidasque faces ramaliaque arida tecto
      detulit et minuit parvoque admovit aeno,
   <font size="2">
    645
   </font>
   quodque suus coniunx riguo conlegerat horto,
      truncat holus foliis; furca levat ille bicorni
      sordida terga suis nigro pendentia tigno
      servatoque diu resecat de tergore partem
      exiguam sectamque domat ferventibus undis.
   <font size="2">
    650
   </font>
   interea medias fallunt sermonibus horas
      concutiuntque torum de molli fluminis ulva
   <font size="2">
    655
   </font>
   inpositum lecto sponda pedibusque salignis.
      vestibus hunc velant, quas non nisi tempore festo
      sternere consuerant, sed et haec vilisque vetusque
      vestis erat, lecto non indignanda saligno.
      adcubuere dei. mensam succincta tremensque
   <font size="2">
    660
   </font>
   ponit anus, mensae sed erat pes tertius inpar:
      testa parem fecit; quae postquam subdita clivum
      sustulit, aequatam mentae tersere virentes.
      ponitur hic bicolor sincerae baca Minervae
      conditaque in liquida corna autumnalia faece
   <font size="2">
    665
   </font>
   intibaque et radix et lactis massa coacti
      ovaque non acri leviter versata favilla,
      omnia fictilibus. post haec caelatus eodem
      sistitur argento crater fabricataque fago
      pocula, qua cava sunt, flaventibus inlita ceris;
   <font size="2">
    670
   </font>
   parva mora est, epulasque foci misere calentes,
      nec longae rursus referuntur vina senectae
      dantque locum mensis paulum seducta secundis:
      hic nux, hic mixta est rugosis carica palmis
      prunaque et in patulis redolentia mala canistris
   <font size="2">
    675
   </font>
   et de purpureis conlectae vitibus uvae,
      candidus in medio favus est; super omnia vultus
      accessere boni nec iners pauperque voluntas.
           'Interea totiens haustum cratera repleri
      sponte sua per seque vident succrescere vina:
   <font size="2">
    680
   </font>
   attoniti novitate pavent manibusque supinis
      concipiunt Baucisque preces timidusque Philemon
      et veniam dapibus nullisque paratibus orant.
      unicus anser erat, minimae custodia villae:
      quem dis hospitibus domini mactare parabant;
   <font size="2">
    685
   </font>
   ille celer penna tardos aetate fatigat
      eluditque diu tandemque est visus ad ipsos
      confugisse deos: superi vetuere necari
      "di" que "sumus, meritasque luet vicinia poenas
      inpia" dixerunt; "vobis inmunibus huius
   <font size="2">
    690
   </font>
   esse mali dabitur; modo vestra relinquite tecta
      ac nostros comitate gradus et in ardua montis
      ite simul!" parent ambo baculisque levati
      nituntur longo vestigia ponere clivo.
      tantum aberant summo, quantum semel ire sagitta
   <font size="2">
    695
   </font>
   missa potest: flexere oculos et mersa palude
      cetera prospiciunt, tantum sua tecta manere,
      dumque ea mirantur, dum deflent fata suorum,
      illa vetus dominis etiam casa parva duobus
      vertitur in templum: furcas subiere columnae,
   <font size="2">
    700
   </font>
   stramina flavescunt aurataque tecta videntur
      caelataeque fores adopertaque marmore tellus.
      talia tum placido Saturnius edidit ore:
      "dicite, iuste senex et femina coniuge iusto
      digna, quid optetis." cum Baucide pauca locutus
   <font size="2">
    705
   </font>
   iudicium superis aperit commune Philemon:
      "esse sacerdotes delubraque vestra tueri
      poscimus, et quoniam concordes egimus annos,
      auferat hora duos eadem, nec coniugis umquam
      busta meae videam, neu sim tumulandus ab illa."
   <font size="2">
    710
   </font>
   vota fides sequitur: templi tutela fuere,
      donec vita data est; annis aevoque soluti
      ante gradus sacros cum starent forte locique
      narrarent casus, frondere Philemona Baucis,
      Baucida conspexit senior frondere Philemon.
   <font size="2">
    715
   </font>
   iamque super geminos crescente cacumine vultus
      mutua, dum licuit, reddebant dicta "vale" que
      "o coniunx" dixere simul, simul abdita texit
      ora frutex: ostendit adhuc Thyneius illic
      incola de gemino vicinos corpore truncos.
   <font size="2">
    720
   </font>
   haec mihi non vani (neque erat, cur fallere vellent)
      narravere senes; equidem pendentia vidi
      serta super ramos ponensque recentia dixi
      "cura deum di sint, et, qui coluere, colantur."'
           Desierat, cunctosque et res et moverat auctor,
   <font size="2">
    725
   </font>
   Thesea praecipue; quem facta audire volentem
      mira deum innixus cubito Calydonius amnis
      talibus adloquitur: 'sunt, o fortissime, quorum
      forma semel mota est et in hoc renovamine mansit;
      sunt, quibus in plures ius est transire figuras,
   <font size="2">
    730
   </font>
   ut tibi, conplexi terram maris incola, Proteu.
      nam modo te iuvenem, modo te videre leonem,
      nunc violentus aper, nunc, quem tetigisse timerent,
      anguis eras, modo te faciebant cornua taurum;
      saepe lapis poteras, arbor quoque saepe videri,
   <font size="2">
    735
   </font>
   interdum, faciem liquidarum imitatus aquarum,
      flumen eras, interdum undis contrarius ignis.
           'Nec minus Autolyci coniunx, Erysicthone nata,
      iuris habet: pater huius erat, qui numina divum
      sperneret et nullos aris adoleret odores;
   <font size="2">
    740
   </font>
   ille etiam Cereale nemus violasse securi
      dicitur et lucos ferro temerasse vetustos.
      stabat in his ingens annoso robore quercus,
      una nemus; vittae mediam memoresque tabellae
      sertaque cingebant, voti argumenta potentum.
   <font size="2">
    745
   </font>
   saepe sub hac dryades festas duxere choreas,
      saepe etiam manibus nexis ex ordine trunci
      circuiere modum, mensuraque roboris ulnas
      quinque ter inplebat, nec non et cetera tantum
      silva sub hac, silva quantum fuit herba sub omni.
   <font size="2">
    750
   </font>
   non tamen idcirco ferrum Triopeius illa
      abstinuit famulosque iubet succidere sacrum
      robur, et ut iussos cunctari vidit, ab uno
      edidit haec rapta sceleratus verba securi:
      "non dilecta deae solum, sed et ipsa licebit
   <font size="2">
    755
   </font>
   sit dea, iam tanget frondente cacumine terram."
      dixit, et obliquos dum telum librat in ictus,
      contremuit gemitumque dedit Deoia quercus,
      et pariter frondes, pariter pallescere glandes
      coepere ac longi pallorem ducere rami.
   <font size="2">
    760
   </font>
   cuius ut in trunco fecit manus inpia vulnus,
      haud aliter fluxit discusso cortice sanguis,
      quam solet, ante aras ingens ubi victima taurus
      concidit, abrupta cruor e cervice profundi.
      obstipuere omnes, aliquisque ex omnibus audet
   <font size="2">
    765
   </font>
   deterrere nefas saevamque inhibere bipennem:
      aspicit hunc "mentis" que "piae cape praemia!" dixit
      Thessalus inque virum convertit ab arbore ferrum
      detruncatque caput repetitaque robora caedit,
      redditus e medio sonus est cum robore talis:
   <font size="2">
    770
   </font>
   "nympha sub hoc ego sum Cereri gratissima ligno,
      quae tibi factorum poenas instare tuorum
      vaticinor moriens, nostri solacia leti."
      persequitur scelus ille suum, labefactaque tandem
      ictibus innumeris adductaque funibus arbor
   <font size="2">
    775
   </font>
   corruit et multam prostravit pondere silvam.
           'Attonitae dryades damno nemorumque suoque,
      omnes germanae, Cererem cum vestibus atris
      maerentes adeunt poenamque Erysicthonis orant.
      adnuit his capitisque sui pulcherrima motu
   <font size="2">
    780
   </font>
   concussit gravidis oneratos messibus agros,
      moliturque genus poenae miserabile, si non
      ille suis esset nulli miserabilis actis,
      pestifera lacerare Fame: quae quatenus ipsi
      non adeunda deae est (neque enim Cereremque Famemque
   <font size="2">
    785
   </font>
   fata coire sinunt), montani numinis unam
      talibus agrestem conpellat oreada dictis:
      "est locus extremis Scythiae glacialis in oris,
      triste solum, sterilis, sine fruge, sine arbore tellus;
      Frigus iners illic habitant Pallorque Tremorque
   <font size="2">
    790
   </font>
   et ieiuna Fames: ea se in praecordia condat
      sacrilegi scelerata, iube, nec copia rerum
      vincat eam superetque meas certamine vires,
      neve viae spatium te terreat, accipe currus,
      accipe, quos frenis alte moderere, dracones!"
   <font size="2">
    795
   </font>
   et dedit; illa dato subvecta per aera curru
      devenit in Scythiam: rigidique cacumine montis
      (Caucason appellant) serpentum colla levavit
      quaesitamque Famem lapidoso vidit in agro
      unguibus et raras vellentem dentibus herbas.
   <font size="2">
    800
   </font>
   hirtus erat crinis, cava lumina, pallor in ore,
      labra incana situ, scabrae rubigine fauces,
      dura cutis, per quam spectari viscera possent;
      ossa sub incurvis exstabant arida lumbis,
      ventris erat pro ventre locus; pendere putares
   <font size="2">
    805
   </font>
   pectus et a spinae tantummodo crate teneri.
      auxerat articulos macies, genuumque tumebat
      orbis, et inmodico prodibant tubere tali.
           'Hanc procul ut vidit, (neque enim est accedere iuxta
      ausa) refert mandata deae paulumque morata,
   <font size="2">
    810
   </font>
   quamquam aberat longe, quamquam modo venerat illuc,
      visa tamen sensisse famem est, retroque dracones
      egit in Haemoniam versis sublimis habenis.
           'Dicta Fames Cereris, quamvis contraria semper
      illius est operi, peragit perque aera vento
   <font size="2">
    815
   </font>
   ad iussam delata domum est, et protinus intrat
      sacrilegi thalamos altoque sopore solutum
      (noctis enim tempus) geminis amplectitur ulnis,
      seque viro inspirat, faucesque et pectus et ora
      adflat et in vacuis spargit ieiunia venis;
   <font size="2">
    820
   </font>
   functaque mandato fecundum deserit orbem
      inque domos inopes adsueta revertitur antra.
           'Lenis adhuc Somnus placidis Erysicthona pennis
      mulcebat: petit ille dapes sub imagine somni,
      oraque vana movet dentemque in dente fatigat,
   <font size="2">
    825
   </font>
   exercetque cibo delusum guttur inani
      proque epulis tenues nequiquam devorat auras;
      ut vero est expulsa quies, furit ardor edendi
      perque avidas fauces incensaque viscera regnat.
      nec mora; quod pontus, quod terra, quod educat aer,
   <font size="2">
    830
   </font>
   poscit et adpositis queritur ieiunia mensis
      inque epulis epulas quaerit; quodque urbibus esse,
      quodque satis poterat populo, non sufficit uni,
      plusque cupit, quo plura suam demittit in alvum.
      utque fretum recipit de tota flumina terra
   <font size="2">
    835
   </font>
   nec satiatur aquis peregrinosque ebibit amnes,
      utque rapax ignis non umquam alimenta recusat
      innumerasque trabes cremat et, quo copia maior
      est data, plura petit turbaque voracior ipsa est:
      sic epulas omnes Erysicthonis ora profani
   <font size="2">
    840
   </font>
   accipiunt poscuntque simul. cibus omnis in illo
      causa cibi est, semperque locus fit inanis edendo.
           'Iamque fame patrias altique voragine ventris
      attenuarat opes, sed inattenuata manebat
      tum quoque dira fames, inplacataeque vigebat
   <font size="2">
    845
   </font>
   flamma gulae. tandem, demisso in viscera censu,
      filia restabat, non illo digna parente.
      hanc quoque vendit inops: dominum generosa recusat
      et vicina suas tendens super aequora palmas
      "eripe me domino, qui raptae praemia nobis
   <font size="2">
    850
   </font>
   virginitatis habes!" ait: haec Neptunus habebat;
      qui prece non spreta, quamvis modo visa sequenti
      esset ero, formamque novat vultumque virilem
      induit et cultus piscem capientibus aptos.
      hanc dominus spectans "o qui pendentia parvo
   <font size="2">
    855
   </font>
   aera cibo celas, moderator harundinis," inquit
      "sic mare conpositum, sic sit tibi piscis in unda
      credulus et nullos, nisi fixus, sentiat hamos:
      quae modo cum vili turbatis veste capillis
      litore in hoc steterat (nam stantem in litore vidi),
   <font size="2">
    860
   </font>
   dic, ubi sit: neque enim vestigia longius exstant."
      illa dei munus bene cedere sensit et a se
      se quaeri gaudens his est resecuta rogantem:
      "quisquis es, ignoscas; in nullam lumina partem
      gurgite ab hoc flexi studioque operatus inhaesi,
   <font size="2">
    865
   </font>
   quoque minus dubites, sic has deus aequoris artes
      adiuvet, ut nemo iamdudum litore in isto,
      me tamen excepto, nec femina constitit ulla."
      credidit et verso dominus pede pressit harenam
      elususque abiit: illi sua reddita forma est.
   <font size="2">
    870
   </font>
   ast ubi habere suam transformia corpora sensit,
      saepe pater dominis Triopeida tradit, at illa
      nunc equa, nunc ales, modo bos, modo cervus abibat
      praebebatque avido non iusta alimenta parenti.
      vis tamen illa mali postquam consumpserat omnem
   <font size="2">
    875
   </font>
   materiam derantque gravi nova pabula morbo,
      ipse suos artus lacerans divellere morsu
      coepit et infelix minuendo corpus alebat.
           'Quid moror externis? etiam mihi nempe novandi est
      corporis, o iuvenis, numero finita, potestas.
   <font size="2">
    880
   </font>
   nam modo, qui nunc sum, videor, modo flector in anguem,
      armenti modo dux vires in cornua sumo,
      cornua, dum potui. nunc pars caret altera telo
      frontis, ut ipse vides.' gemitus sunt verba secuti.
  </p>
 </body>
</div>