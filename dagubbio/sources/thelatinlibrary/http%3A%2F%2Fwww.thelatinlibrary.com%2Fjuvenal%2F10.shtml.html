<div>
 Juvenal X
 <body>
  <div class="page_wrapper">
   <h1>
    D. IVNI IVVENALIS SATVRA X
   </h1>
   <p class="poem">
    Omnibus in terris, quae sunt a Gadibus usque
        Auroram et Gangen, pauci dinoscere possunt
        uera bona atque illis multum diuersa, remota
        erroris nebula. quid enim ratione timemus
        aut cupimus? quid tam dextro pede concipis ut te
    <font size="2">
     5
    </font>
    conatus non paeniteat uotique peracti?
        euertere domos totas optantibus ipsis
        di faciles. nocitura toga, nocitura petuntur
        militia; torrens dicendi copia multis
        et sua mortifera est facundia; uiribus ille
    <font size="2">
     10
    </font>
    confisus periit admirandisque lacertis;
        sed pluris nimia congesta pecunia cura
        strangulat et cuncta exuperans patrimonia census
        quanto delphinis ballaena Britannica maior.
        temporibus diris igitur iussuque Neronis
    <font size="2">
     15
    </font>
    Longinum et magnos Senecae praediuitis hortos
        clausit et egregias Lateranorum obsidet aedes
        tota cohors: rarus uenit in cenacula miles.
        pauca licet portes argenti uascula puri
        nocte iter ingressus, gladium contumque timebis
    <font size="2">
     20
    </font>
    et mota ad lunam trepidabis harundinis umbra:
        cantabit uacuus coram latrone uiator.
        prima fere uota et cunctis notissima templis
        diuitiae, crescant ut opes, ut maxima toto
        nostra sit arca foro. sed nulla aconita bibuntur
    <font size="2">
     25
    </font>
    fictilibus; tunc illa time cum pocula sumes
        gemmata et lato Setinum ardebit in auro.
        iamne igitur laudas quod de sapientibus alter
        ridebat, quotiens a limine mouerat unum
        protuleratque pedem, flebat contrarius auctor?
    <font size="2">
     30
    </font>
    sed facilis cuiuis rigidi censura cachinni:
        mirandum est unde ille oculis suffecerit umor.
        perpetuo risu pulmonem agitare solebat
        Democritus, quamquam non essent urbibus illis
        praetextae, trabeae, fasces, lectica, tribunal.
    <font size="2">
     35
    </font>
    quid si uidisset praetorem curribus altis
        extantem et medii sublimem puluere circi
        in tunica Iouis et pictae Sarrana ferentem
        ex umeris aulaea togae magnaeque coronae
        tantum orbem, quanto ceruix non sufficit ulla?
    <font size="2">
     40
    </font>
    quippe tenet sudans hanc publicus et, sibi consul
        ne placeat, curru seruus portatur eodem.
        da nunc et uolucrem, sceptro quae surgit eburno,
        illinc cornicines, hinc praecedentia longi
        agminis officia et niueos ad frena Quirites,
    <font size="2">
     45
    </font>
    defossa in loculos quos sportula fecit amicos.
        tum quoque materiam risus inuenit ad omnis
        occursus hominum, cuius prudentia monstrat
        summos posse uiros et magna exempla daturos
        ueruecum in patria crassoque sub aere nasci.
    <font size="2">
     50
    </font>
    ridebat curas nec non et gaudia uolgi,
        interdum et lacrimas, cum Fortunae ipse minaci
        mandaret laqueum mediumque ostenderet unguem.
             ergo superuacua aut quae perniciosa petuntur?
        propter quae fas est genua incerare deorum?
    <font size="2">
     55
    </font>
    quosdam praecipitat subiecta potentia magnae
        inuidiae, mergit longa atque insignis honorum
        pagina. descendunt statuae restemque secuntur,
        ipsas deinde rotas bigarum inpacta securis
        caedit et inmeritis franguntur crura caballis.
    <font size="2">
     60
    </font>
    iam strident ignes, iam follibus atque caminis
        ardet adoratum populo caput et crepat ingens
        Seianus, deinde ex facie toto orbe secunda
        fiunt urceoli, pelues, sartago, matellae.
        pone domi laurus, duc in Capitolia magnum
    <font size="2">
     65
    </font>
    cretatumque bouem: Seianus ducitur unco
        spectandus, gaudent omnes. 'quae labra, quis illi
        uultus erat! numquam, si quid mihi credis, amaui
        hunc hominem. sed quo cecidit sub crimine? quisnam
        delator quibus indicibus, quo teste probauit?'
    <font size="2">
     70
    </font>
    'nil horum; uerbosa et grandis epistula uenit
        a Capreis.' 'bene habet, nil plus interrogo.' sed quid
        turba Remi? sequitur fortunam, ut semper, et odit
        damnatos. idem populus, si Nortia Tusco
        fauisset, si oppressa foret secura senectus
    <font size="2">
     75
    </font>
    principis, hac ipsa Seianum diceret hora
        Augustum. iam pridem, ex quo suffragia nulli
        uendimus, effudit curas; nam qui dabat olim
        imperium, fasces, legiones, omnia, nunc se
        continet atque duas tantum res anxius optat,
    <font size="2">
     80
    </font>
    panem et circenses. 'perituros audio multos.'
        'nil dubium, magna est fornacula.' 'pallidulus mi
        Bruttidius meus ad Martis fuit obuius aram;
        quam timeo, uictus ne poenas exigat Aiax
        ut male defensus. curramus praecipites et,
    <font size="2">
     85
    </font>
    dum iacet in ripa, calcemus Caesaris hostem.
        sed uideant serui, ne quis neget et pauidum in ius
        ceruice obstricta dominum trahat.' hi sermones
        tunc de Seiano, secreta haec murmura uolgi.
        uisne salutari sicut Seianus, habere
    <font size="2">
     90
    </font>
    tantundem atque illi summas donare curules,
        illum exercitibus praeponere, tutor haberi
        principis angusta Caprearum in rupe sedentis
        cum grege Chaldaeo? uis certe pila, cohortis,
        egregios equites et castra domestica; quidni
    <font size="2">
     95
    </font>
    haec cupias? et qui nolunt occidere quemquam
        posse uolunt. sed quae praeclara et prospera tanti,
        ut rebus laetis par sit mensura malorum?
        huius qui trahitur praetextam sumere mauis
        an Fidenarum Gabiorumque esse potestas
    <font size="2">
     100
    </font>
    et de mensura ius dicere, uasa minora
        frangere pannosus uacuis aedilis Vlubris?
        ergo quid optandum foret ignorasse fateris
        Seianum; nam qui nimios optabat honores
        et nimias poscebat opes, numerosa parabat
    <font size="2">
     105
    </font>
    excelsae turris tabulata, unde altior esset
        casus et inpulsae praeceps inmane ruinae.
        quid Crassos, quid Pompeios euertit et illum,
        ad sua qui domitos deduxit flagra Quirites?
        summus nempe locus nulla non arte petitus
    <font size="2">
     110
    </font>
    magnaque numinibus uota exaudita malignis.
        ad generum Cereris sine caede ac uulnere pauci
        descendunt reges et sicca morte tyranni.
             eloquium ac famam Demosthenis aut Ciceronis
        incipit optare et totis quinquatribus optat
    <font size="2">
     115
    </font>
    quisquis adhuc uno parcam colit asse Mineruam,
        quem sequitur custos angustae uernula capsae.
        eloquio sed uterque perit orator, utrumque
        largus et exundans leto dedit ingenii fons.
        ingenio manus est et ceruix caesa, nec umquam
    <font size="2">
     120
    </font>
    sanguine causidici maduerunt rostra pusilli.
        'o fortunatam natam me consule Romam:'
        Antoni gladios potuit contemnere si sic
        omnia dixisset. ridenda poemata malo
        quam te, conspicuae diuina Philippica famae,
    <font size="2">
     125
    </font>
    uolueris a prima quae proxima. saeuus et illum
        exitus eripuit, quem mirabantur Athenae
        torrentem et pleni moderantem frena theatri.
        dis ille aduersis genitus fatoque sinistro,
        quem pater ardentis massae fuligine lippus
    <font size="2">
     130
    </font>
    a carbone et forcipibus gladiosque paranti
        incude et luteo Volcano ad rhetora misit.
             bellorum exuuiae, truncis adfixa tropaeis
        lorica et fracta de casside buccula pendens
        et curtum temone iugum uictaeque triremis
    <font size="2">
     135
    </font>
    aplustre et summo tristis captiuos in arcu
        humanis maiora bonis creduntur. ad hoc se
        Romanus Graiusque et barbarus induperator
        erexit, causas discriminis atque laboris
        inde habuit: tanto maior famae sitis est quam
    <font size="2">
     140
    </font>
    uirtutis. quis enim uirtutem amplectitur ipsam,
        praemia si tollas? patriam tamen obruit olim
        gloria paucorum et laudis titulique cupido
        haesuri saxis cinerum custodibus, ad quae
        discutienda ualent sterilis mala robora fici,
    <font size="2">
     145
    </font>
    quandoquidem data sunt ipsis quoque fata sepulcris.
        expende Hannibalem: quot libras in duce summo
        inuenies? hic est quem non capit Africa Mauro
        percussa oceano Niloque admota tepenti
        rursus ad Aethiopum populos aliosque elephantos.
    <font size="2">
     150
    </font>
    additur imperiis Hispania, Pyrenaeum
        transilit. opposuit natura Alpemque niuemque:
        diducit scopulos et montem rumpit aceto.
        iam tenet Italiam, tamen ultra pergere tendit.
        'acti' inquit 'nihil est, nisi Poeno milite portas
    <font size="2">
     155
    </font>
    frangimus et media uexillum pono Subura.'
        o qualis facies et quali digna tabella,
        cum Gaetula ducem portaret belua luscum!
        exitus ergo quis est? o gloria! uincitur idem
        nempe et in exilium praeceps fugit atque ibi magnus
    <font size="2">
     160
    </font>
    mirandusque cliens sedet ad praetoria regis,
        donec Bithyno libeat uigilare tyranno.
        finem animae, quae res humanas miscuit olim,
        non gladii, non saxa dabunt nec tela, sed ille
        Cannarum uindex et tanti sanguinis ultor
    <font size="2">
     165
    </font>
    anulus. i, demens, et saeuas curre per Alpes
        ut pueris placeas et declamatio fias.
        unus Pellaeo iuueni non sufficit orbis,
        aestuat infelix angusto limite mundi
        ut Gyarae clausus scopulis paruaque Seripho;
    <font size="2">
     170
    </font>
    cum tamen a figulis munitam intrauerit urbem,
        sarcophago contentus erit. mors sola fatetur
        quantula sint hominum corpuscula. creditur olim
        uelificatus Athos et quidquid Graecia mendax
        audet in historia, constratum classibus isdem
    <font size="2">
     175
    </font>
    suppositumque rotis solidum mare; credimus altos
        defecisse amnes epotaque flumina Medo
        prandente et madidis cantat quae Sostratus alis.
        ille tamen qualis rediit Salamine relicta,
        in Corum atque Eurum solitus saeuire flagellis
    <font size="2">
     180
    </font>
    barbarus Aeolio numquam hoc in carcere passos,
        ipsum conpedibus qui uinxerat Ennosigaeum
        (mitius id sane, quod non et stigmate dignum
        credidit. huic quisquam uellet seruire deorum?)
        sed qualis rediit? nempe una naue, cruentis
    <font size="2">
     185
    </font>
    fluctibus ac tarda per densa cadauera prora.
        has totiens optata exegit gloria poenas.
             'da spatium uitae, multos da, Iuppiter, annos.'
        hoc recto uoltu, solum hoc et pallidus optas.
        sed quam continuis et quantis longa senectus
    <font size="2">
     190
    </font>
    plena malis! deformem et taetrum ante omnia uultum
        dissimilemque sui, deformem pro cute pellem
        pendentisque genas et talis aspice rugas
        quales, umbriferos ubi pandit Thabraca saltus,
        in uetula scalpit iam mater simia bucca.
    <font size="2">
     195
    </font>
    plurima sunt iuuenum discrimina, pulchrior ille
        hoc atque +ille+ alio, multum hic robustior illo:
        una senum facies, cum uoce trementia membra
        et iam leue caput madidique infantia nasi;
        frangendus misero gingiua panis inermi.
    <font size="2">
     200
    </font>
    usque adeo grauis uxori natisque sibique,
        ut captatori moueat fastidia Cosso.
        non eadem uini atque cibi torpente palato
        gaudia; nam coitus iam longa obliuio, uel si
        coneris, iacet exiguus cum ramice neruus
    <font size="2">
     205
    </font>
    et, quamuis tota palpetur nocte, iacebit.
        anne aliquid sperare potest haec inguinis aegri
        canities? quid quod merito suspecta libido est
        quae uenerem adfectat sine uiribus? aspice partis
        nunc damnum alterius. nam quae cantante uoluptas,
    <font size="2">
     210
    </font>
    sit licet eximius, citharoedo siue Seleuco
        et quibus aurata mos est fulgere lacerna?
        quid refert, magni sedeat qua parte theatri
        qui uix cornicines exaudiet atque tubarum
        concentus? clamore opus est ut sentiat auris
    <font size="2">
     215
    </font>
    quem dicat uenisse puer, quot nuntiet horas.
        praeterea minimus gelido iam in corpore sanguis
        febre calet sola, circumsilit agmine facto
        morborum omne genus, quorum si nomina quaeras,
        promptius expediam quot amauerit Oppia moechos,
    <font size="2">
     220
    </font>
    quot Themison aegros autumno occiderit uno,
        quot Basilus socios, quot circumscripserit Hirrus
        pupillos, quot longa uiros exorbeat uno
        Maura die, quot discipulos inclinet Hamillus;
        percurram citius quot uillas possideat nunc
    <font size="2">
     225
    </font>
    quo tondente grauis iuueni mihi barba sonabat.
        ille umero, hic lumbis, hic coxa debilis; ambos
        perdidit ille oculos et luscis inuidet; huius
        pallida labra cibum accipiunt digitis alienis,
        ipse ad conspectum cenae diducere rictum
    <font size="2">
     230
    </font>
    suetus hiat tantum ceu pullus hirundinis, ad quem
        ore uolat pleno mater ieiuna. sed omni
        membrorum damno maior dementia, quae nec
        nomina seruorum nec uoltum agnoscit amici
        cum quo praeterita cenauit nocte, nec illos
    <font size="2">
     235
    </font>
    quos genuit, quos eduxit. nam codice saeuo
        heredes uetat esse suos, bona tota feruntur
        ad Phialen; tantum artificis ualet halitus oris,
        quod steterat multis in carcere fornicis annis.
        ut uigeant sensus animi, ducenda tamen sunt
    <font size="2">
     240
    </font>
    funera natorum, rogus aspiciendus amatae
        coniugis et fratris plenaeque sororibus urnae.
        haec data poena diu uiuentibus, ut renouata
        semper clade domus multis in luctibus inque
        perpetuo maerore et nigra ueste senescant.
    <font size="2">
     245
    </font>
    rex Pylius, magno si quicquam credis Homero,
        exemplum uitae fuit a cornice secundae.
        felix nimirum, qui tot per saecula mortem
        distulit atque suos iam dextra conputat annos,
        quique nouum totiens mustum bibit. oro parumper
    <font size="2">
     250
    </font>
    attendas quantum de legibus ipse queratur
        fatorum et nimio de stamine, cum uidet acris
        Antilochi barbam ardentem, cum quaerit ab omni,
        quisquis adest, socio cur haec in tempora duret,
        quod facinus dignum tam longo admiserit aeuo.
    <font size="2">
     255
    </font>
    haec eadem Peleus, raptum cum luget Achillem,
        atque alius, cui fas Ithacum lugere natantem.
        incolumi Troia Priamus uenisset ad umbras
        Assaraci magnis sollemnibus Hectore funus
        portante ac reliquis fratrum ceruicibus inter
    <font size="2">
     260
    </font>
    Iliadum lacrimas, ut primos edere planctus
        Cassandra inciperet scissaque Polyxena palla,
        si foret extinctus diuerso tempore, quo non
        coeperat audaces Paris aedificare carinas.
        longa dies igitur quid contulit? omnia uidit
    <font size="2">
     265
    </font>
    euersa et flammis Asiam ferroque cadentem.
        tunc miles tremulus posita tulit arma tiara
        et ruit ante aram summi Iouis ut uetulus bos,
        qui domini cultris tenue et miserabile collum
        praebet ab ingrato iam fastiditus aratro.
    <font size="2">
     270
    </font>
    exitus ille utcumque hominis, sed torua canino
        latrauit rictu quae post hunc uixerat uxor.
        festino ad nostros et regem transeo Ponti
        et Croesum, quem uox iusti facunda Solonis
        respicere ad longae iussit spatia ultima uitae.
    <font size="2">
     275
    </font>
    exilium et carcer Minturnarumque paludes
        et mendicatus uicta Carthagine panis
        hinc causas habuere; quid illo ciue tulisset
        natura in terris, quid Roma beatius umquam,
        si circumducto captiuorum agmine et omni
    <font size="2">
     280
    </font>
    bellorum pompa animam exhalasset opimam,
        cum de Teutonico uellet descendere curru?
        prouida Pompeio dederat Campania febres
        optandas, sed multae urbes et publica uota
        uicerunt; igitur Fortuna ipsius et urbis
    <font size="2">
     285
    </font>
    seruatum uicto caput abstulit. hoc cruciatu
        Lentulus, hac poena caruit ceciditque Cethegus
        integer et iacuit Catilina cadauere toto.
             formam optat modico pueris, maiore puellis
        murmure, cum Veneris fanum uidet, anxia mater
    <font size="2">
     290
    </font>
    usque ad delicias uotorum. 'cur tamen' inquit
        'corripias? pulchra gaudet Latona Diana.'
        sed uetat optari faciem Lucretia qualem
        ipsa habuit, cuperet Rutilae Verginia gibbum
        accipere +atque suum+ Rutilae dare. filius autem
    <font size="2">
     295
    </font>
    corporis egregii miseros trepidosque parentes
        semper habet: rara est adeo concordia formae
        atque pudicitiae. sanctos licet horrida mores
        tradiderit domus ac ueteres imitata Sabinos,
        praeterea castum ingenium uoltumque modesto
    <font size="2">
     300
    </font>
    sanguine feruentem tribuat natura benigna
        larga manu (quid enim puero conferre potest plus
        custode et cura natura potentior omni?),
        non licet esse uiro; nam prodiga corruptoris
        improbitas ipsos audet temptare parentes:
    <font size="2">
     305
    </font>
    tanta in muneribus fiducia. nullus ephebum
        deformem saeua castrauit in arce tyrannus,
        nec praetextatum rapuit Nero loripedem nec
        strumosum atque utero pariter gibboque tumentem.
        i nunc et iuuenis specie laetare tui, quem
    <font size="2">
     310
    </font>
    maiora expectant discrimina. fiet adulter
        publicus et poenas metuet quascumque mariti
        +irati+ debet, nec erit felicior astro
        Martis, ut in laqueos numquam incidat. exigit autem
        interdum ille dolor plus quam lex ulla dolori
    <font size="2">
     315
    </font>
    concessit: necat hic ferro, secat ille cruentis
        uerberibus, quosdam moechos et mugilis intrat.
        sed tuus Endymion dilectae fiet adulter
        matronae. mox cum dederit Seruilia nummos
        fiet et illius quam non amat, exuet omnem
    <font size="2">
     320
    </font>
    corporis ornatum; quid enim ulla negauerit udis
        inguinibus, siue est haec Oppia siue Catulla?
        deterior totos habet illic femina mores.
        'sed casto quid forma nocet?' quid profuit immo
        Hippolyto graue propositum, quid Bellerophonti?
    <font size="2">
     325
    </font>
    erubuit +nempe haec+ ceu fastidita repulso
        nec Stheneboea minus quam Cressa excanduit, et se
        concussere ambae. mulier saeuissima tunc est
        cum stimulos odio pudor admouet. elige quidnam
        suadendum esse putes cui nubere Caesaris uxor
    <font size="2">
     330
    </font>
    destinat. optimus hic et formonsissimus idem
        gentis patriciae rapitur miser extinguendus
        Messalinae oculis; dudum sedet illa parato
        flammeolo Tyriusque palam genialis in hortis
        sternitur et ritu decies centena dabuntur
    <font size="2">
     335
    </font>
    antiquo, ueniet cum signatoribus auspex.
        haec tu secreta et paucis commissa putabas?
        non nisi legitime uolt nubere. quid placeat dic.
        ni parere uelis, pereundum erit ante lucernas;
        si scelus admittas, dabitur mora paruula, dum res
    <font size="2">
     340
    </font>
    nota urbi et populo contingat principis aurem.
        dedecus ille domus sciet ultimus. interea tu
        obsequere imperio, si tanti uita dierum
        paucorum. quidquid leuius meliusque putaris,
        praebenda est gladio pulchra haec et candida ceruix.
    <font size="2">
     345
    </font>
    nil ergo optabunt homines? si consilium uis,
        permittes ipsis expendere numinibus quid
        conueniat nobis rebusque sit utile nostris;
        nam pro iucundis aptissima quaeque dabunt di.
        carior est illis homo quam sibi. nos animorum
    <font size="2">
     350
    </font>
    inpulsu et caeca magnaque cupidine ducti
        coniugium petimus partumque uxoris, at illis
        notum qui pueri qualisque futura sit uxor.
        ut tamen et poscas aliquid uoueasque sacellis
        exta et candiduli diuina tomacula porci,
    <font size="2">
     355
    </font>
    orandum est ut sit mens sana in corpore sano.
        fortem posce animum mortis terrore carentem,
        qui spatium uitae extremum inter munera ponat
        naturae, qui ferre queat quoscumque labores,
        nesciat irasci, cupiat nihil et potiores
    <font size="2">
     360
    </font>
    Herculis aerumnas credat saeuosque labores
        et uenere et cenis et pluma Sardanapalli.
        monstro quod ipse tibi possis dare; semita certe
        tranquillae per uirtutem patet unica uitae.
        nullum numen habes, si sit prudentia: nos te,
    <font size="2">
     365
    </font>
    nos facimus, Fortuna, deam caeloque locamus.
   </p>
  </div>
 </body>
</div>