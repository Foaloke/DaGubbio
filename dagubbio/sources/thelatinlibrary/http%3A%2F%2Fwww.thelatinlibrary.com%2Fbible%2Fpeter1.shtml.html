<div>
 Peter I
 <body>
  <p class="pagehead">
   EPISTULA PETRI I
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Petrus Apostolus Iesu Christi, electis advenis dispersionis Ponti, Galatiae, Cappadociae, Asiae, et Bithyniae,
   <font size="2">
    2
   </font>
   secundum praescientiam Dei Patris, in sanctificationem Spiritus, in obedientiam, et aspersionem sanguinis Iesu Christi. Gratia vobis, et pax multiplicetur.
  </p>
  <p>
   <font size="2">
    3
   </font>
   Benedictus Deus et Pater Domini nostri Iesu Christi, qui secundum misericordiam suam magnam regeneravit nos in spem vivam, per resurrectionem Iesu Christi ex mortuis,
   <font size="2">
    4
   </font>
   in haereditatem incorruptibilem, et incontaminatam, et immarcescibilem, conservatam in caelis in vobis,
   <font size="2">
    5
   </font>
   qui in virtute Dei custodimini per fidem in salutem, paratam revelari in tempore novissimo.
   <font size="2">
    6
   </font>
   In quo exsultabis, modicum nunc si oportet contristari in variis tentationibus:
   <font size="2">
    7
   </font>
   ut probatio vestrae fidei multo pretiosior auro (quod per ignem probatur) inveniatur in laudem, et gloriam, et honorem in revelatione Iesu Christi:
   <font size="2">
    8
   </font>
   quem cum non videritis, diligitis: in quem nunc quoque non videntes creditis: credentes autem exsultabitis laetitia inenarrabili, et glorificata:
   <font size="2">
    9
   </font>
   reportantes finem fidei vestrae, salutem animarum.
  </p>
  <p>
   <font size="2">
    10
   </font>
   De qua salute exquisierunt, atque scrutati sunt prophetae, qui de futura in vobis gratia prophetaverunt:
   <font size="2">
    11
   </font>
   scrutantes in quod vel quale tempus significaret in eis Spiritus Christi: praenuntians eas quae in Christo sunt passiones, et posteriores glorias:
   <font size="2">
    12
   </font>
   quibus revelatum est quia non sibimetipsis, vobis autem ministrabant ea quae nunc nuntiata sunt vobis per eos qui evangelizaverunt vobis, Spiritu Sancto misso de caelo, in quem desiderant angeli prospicere.
  </p>
  <p>
   <font size="2">
    13
   </font>
   Propter quod succincti lumbos mentis vestrae, sobrii, perfecte sperate in eam, quae offertur vobis, gratiam, in revelationem Iesu Christi:
   <font size="2">
    14
   </font>
   quasi filii obedientiae, non configurati prioribus ignorantiae vestrae desideriis:
   <font size="2">
    15
   </font>
   sed secundum eum qui vocavit vos, Sanctum: et ipsi in omni conversatione sancti sitis:
   <font size="2">
    16
   </font>
   quoniam scriptum est: Sancti eritis, quoniam ego sanctus sum.
   <font size="2">
    17
   </font>
   Et si patrem invocatis eum, qui sine acceptione personarum iudicat secundum uniuscuiusque opus, in timore incolatus vestri tempore conversamini.
   <font size="2">
    18
   </font>
   Scientes quod non corruptibilibus, auro vel argento, redempti estis de vana vestra conversatione paternae traditionis:
   <font size="2">
    19
   </font>
   sed pretioso sanguine quasi agni immaculati Christi, et incontaminati:
   <font size="2">
    20
   </font>
   praecogniti quidem ante mundi constitutionem, manifestati autem novissimis temporibus propter vos,
   <font size="2">
    21
   </font>
   qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo.
  </p>
  <p>
   <font size="2">
    22
   </font>
   Animas vestras castificantes in obedientia caritatis, in fraternitatis amore, simplici ex corde invicem diligite attentius:
   <font size="2">
    23
   </font>
   renati non ex semine corruptibili, sed incorruptibili per verbum Dei vivi, et permanentis in aeternum:
   <font size="2">
    24
   </font>
   quia omnis caro ut foenum: et omnis gloria eius tamquam flos foeni: exaruit foenum, et flos eius decidit.
   <font size="2">
    25
   </font>
   Verbum autem Domini manet in aeternum: hoc est autem verbum, quod evangelizatum est in vos.
  </p>
  <p>
   <a name="2">
   </a>
   [2]
   <font size="2">
    1
   </font>
   Deponentes igitur omnem malitiam, et omnem dolum, et simulationes, et invidias, et omnes detractiones,
   <font size="2">
    2
   </font>
   sicut modo geniti infantes, rationabile, sine dolo lac concupiscite: ut in eo crescatis in salutem:
   <font size="2">
    3
   </font>
   si tamen gustastis quoniam dulcis est Dominus.
   <font size="2">
    4
   </font>
   Ad quem accedentes lapidem vivum, ab hominibus quidem reprobatum, a Deo autem electum, et honorificatum:
   <font size="2">
    5
   </font>
   et ipsi tamquam lapides vivi superaedificamini, domus spiritualis, sacerdotium sanctum, offerre spirituales hostias, acceptabiles Deo per Iesum Christum.
  </p>
  <p>
   <font size="2">
    6
   </font>
   Propter quod continet Scriptura: Ecce pono in Sion lapidem summum angularem, electum, pretiosum: et qui crediderit in eum, non confundetur.
   <font size="2">
    7
   </font>
   Vobis igitur honor credentibus: non credentibus autem lapis, quem reprobaverunt aedificantes: hic factus est in caput anguli,
   <font size="2">
    8
   </font>
   et lapis offensionis, et petra scandali, his qui offendunt verbo, nec credunt in quo et positi sunt.
  </p>
  <p>
   <font size="2">
    9
   </font>
   Vos autem genus electum, regale sacerdotium, gens sancta, populus acquisitionis: ut virtutes annuntietis eius qui de tenebris vos vocavit in admirabile lumen suum.
   <font size="2">
    10
   </font>
   Qui aliquando non populus, nunc autem populus Dei: qui non consecuti misericordiam, nunc autem misericordiam consecuti.
  </p>
  <p>
   <font size="2">
    11
   </font>
   Carissimi, obsecro vos tamquam advenas et peregrinos abstinere vos a carnalibus desideriis, quae militant adversus animam,
   <font size="2">
    12
   </font>
   conversationem vestram inter gentes habentes bonam: ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis.
   <font size="2">
    13
   </font>
   Subiecti igitur estote omni humanae creaturae propter Deum: sive regi quasi praecellenti:
   <font size="2">
    14
   </font>
   sive ducibus tamquam ab eo missis ad vindictam malefactorum, laudem vero bonorum:
   <font size="2">
    15
   </font>
   quia sic est voluntas Dei, ut benefacientes obmutescere faciatis imprudentium hominum ignorantiam:
   <font size="2">
    16
   </font>
   quasi liberi, et non quasi velamen habentes malitiae libertatem, sed sicut servi Dei.
   <font size="2">
    17
   </font>
   Omnes honorate: fraternitatem diligite: Deum timete: regem honorificate.
  </p>
  <p>
   <font size="2">
    18
   </font>
   Servi, subditi estote in omni timore dominis, non tantum bonis et modestis, sed etiam dyscolis.
   <font size="2">
    19
   </font>
   Haec est enim gratia, si propter Dei conscientiam sustinet qui tristitias, patiens iniuste.
   <font size="2">
    20
   </font>
   Quae enim est gloria, si peccantes, et colaphizati suffertis? sed si bene facientes patienter sustinetis, haec est gratia apud Deum.
   <font size="2">
    21
   </font>
   In hoc enim vocati estis: quia et Christus passus est pro nobis, vobis relinquens exemplum ut sequamini vestigia eius:
   <font size="2">
    22
   </font>
   qui peccatum non fecit, nec inventus est dolus in ore eius:
   <font size="2">
    23
   </font>
   qui cum malediceretur, non maledicebat: cum pateretur, non comminabatur: tradebat autem iudicanti se iniuste:
   <font size="2">
    24
   </font>
   qui peccata nostra ipse pertulit in corpore suo super lignum; ut peccatis mortui, iustitiae vivamus: cuius livore sanatis estis.
   <font size="2">
    25
   </font>
   Eratis enim sicut oves errantes, sed conversi estis nunc ad pastorem, et episcopum animarum vestrarum.
  </p>
  <p>
   <a name="3">
   </a>
   [3]
   <font size="2">
    1
   </font>
   Similiter et mulieres subditae sint viris suis: ut etsi qui non credunt verbo, per mulierem conversationem sine verbo lucrifiant:
   <font size="2">
    2
   </font>
   considerantes in timore castam conversationem vestram.
   <font size="2">
    3
   </font>
   Quarum non sit extrinsecus capillatura, aut circumdatio auri, aut indumenti vestimentorum cultus:
   <font size="2">
    4
   </font>
   sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples.
   <font size="2">
    5
   </font>
   Sic enim aliquando et sanctae mulieres, sperantes in Deo, ornabant se, subiectae propriis viris.
   <font size="2">
    6
   </font>
   Sicut Sara obediebat Abrahae, dominum eum vocans: cuius estis filiae benefacientes, et non pertimentes ullam perturbationem.
   <font size="2">
    7
   </font>
   Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohaeredibus gratiae vitae: ut non impediantur orationes vestrae.
  </p>
  <p>
   <font size="2">
    8
   </font>
   In fine autem omnes unanimes, compatientes fraternitatis amatores, misericordes, modesti, humiles:
   <font size="2">
    9
   </font>
   non reddentes malum pro malo, nec maledictum pro maledicto, sed e contrario benedicentes: quia in hoc vocati estis, ut benedictionem haereditate possideatis.
   <font size="2">
    10
   </font>
   Qui enim vult vitam diligere, et dies videre bonos, coerceat linguam suam a malo, et labia eius ne loquantur dolum.
   <font size="2">
    11
   </font>
   Declinet a malo, et faciat bonum: inquirat pacem, et sequatur eam:
   <font size="2">
    12
   </font>
   quia oculi Domini super iustos, et aures eius in preces eorum: vultus autem Domini super facientes mala.
  </p>
  <p>
   <font size="2">
    13
   </font>
   Et quis est qui vobis noceat, si boni aemulatores fueritis?
   <font size="2">
    14
   </font>
   Sed et si quid patimini propter iustitiam, beati. Timorem autem eorum ne timueritis, et non conturbemini.
   <font size="2">
    15
   </font>
   Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quae in vobis est, spe.
   <font size="2">
    16
   </font>
   Sed cum modestia, et timore, conscientiam habentes bonam: ut in eo, quod detrahunt vobis, confundantur, qui calumniantur vestram bonam in Christo conversationem.
   <font size="2">
    17
   </font>
   Melius est enim benefacientes (si voluntas Dei velit) pati, quam malefacientes.
   <font size="2">
    18
   </font>
   Quia et Christus semel pro peccatis nostris mortuus est, iustus pro iniustis, ut nos offerret Deo, mortificatus quidem carne, vivificatus autem spiritu.
   <font size="2">
    19
   </font>
   In quo et his, qui in carcere erant, spiritibus veniens praedicavit:
   <font size="2">
    20
   </font>
   qui increduli fuerant aliquando, quando exspectabant Dei patientiam in diebus Noe, cum fabricaretur arca: in qua pauci, id est octo animae, salvae factae sunt per aquam.
   <font size="2">
    21
   </font>
   Quod et vos nunc similis formae salvos fecit baptisma: non carnis depositio sordium, sed conscientiae bonae interrogatio in Deum per resurrectionem Iesu Christi.
   <font size="2">
    22
   </font>
   Qui est in dextera Dei, deglutiens mortem ut vitae aeternae haeredes efficeremur: profectus in caelum subiectis sibi angelis, et potestatibus, et virtutibus.
  </p>
  <p>
   <a name="4">
   </a>
   [4]
   <font size="2">
    1
   </font>
   Christo igitur passo in carne, et vos eadem cogitatione armamini: quia qui passus est in carne, desiit a peccatis:
   <font size="2">
    2
   </font>
   ut iam non desideriis hominum, sed voluntati Dei, quod reliquum est in carne vivat temporis.
   <font size="2">
    3
   </font>
   Sufficit enim praeteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus.
   <font size="2">
    4
   </font>
   In quo admirantur non concurrentibus vobis in eamdem luxuriae confusionem, blasphemantes.
   <font size="2">
    5
   </font>
   Qui reddent rationem ei qui paratus est iudicare vivos et mortuos.
   <font size="2">
    6
   </font>
   Propter hoc enim et mortuis evangelizatum est: ut iudicentur quidem secundum homines in carne, vivant autem secundum Deum in spiritu.
  </p>
  <p>
   <font size="2">
    7
   </font>
   Omnium autem finis appropinquavit. Estote itaque prudentes, et vigilate in orationibus.
   <font size="2">
    8
   </font>
   Ante omnia autem, mutuam in vobismetipsis caritatem continuam habentes: quia caritas operit multitudinem peccatorum.
   <font size="2">
    9
   </font>
   Hospitales invicem sine murmuratione.
   <font size="2">
    10
   </font>
   Unusquisque, sicut accepit gratiam, in alterutrum illam administrantes, sicut boni dispensatores multiformis gratiae Dei.
   <font size="2">
    11
   </font>
   Si quis loquitur, quasi sermones Dei: si quis ministrat, tamquam ex virtute, quam administrat Deus: ut in omnibus honorificetur Deus per Iesum Christum: cui est gloria et imperium in saecula saeculorum. Amen.
  </p>
  <p>
   <font size="2">
    12
   </font>
   Carissimi, nolite peregrinari in fervore, qui ad tentationem vobis fit, quasi novi aliquid vobis contingat:
   <font size="2">
    13
   </font>
   sed communicantes Christi passionibus gaudete, ut et in revelatione gloriae eius gaudeatis exsultantes.
   <font size="2">
    14
   </font>
   Si exprobramini in nomine Christi, beati eritis: quoniam quod est honoris, gloriae, et virtutis Dei, et qui est eius Spiritus, super vos requiescit.
   <font size="2">
    15
   </font>
   Nemo autem vestrum patiatur ut homicida, aut fur, aut maledicus, aut alienorum appetitor.
   <font size="2">
    16
   </font>
   Si autem ut christianus, non erubescat: glorificet autem Deum in isto nomine:
   <font size="2">
    17
   </font>
   quoniam tempus est ut incipiat iudicium a domo Dei. Si autem primum a nobis, quis finis eorum, qui non credunt Dei Evangelio?
   <font size="2">
    18
   </font>
   et si iustus vix salvabitur, impius et peccator ubi parebunt?
   <font size="2">
    19
   </font>
   Itaque et hi, qui patiuntur secundum voluntatem Dei, fideli Creatori commendent animas suas in benefactis.
  </p>
  <p>
   <a name="5">
   </a>
   [5]
   <font size="2">
    1
   </font>
   Seniores ergo, qui in vobis sunt, obsecro, consenior et testis Christi passionum: qui et eius, quae in futuro revelanda est, gloriae communicator:
   <font size="2">
    2
   </font>
   pascite qui in vobis est gregem Dei, providentes non coacte, sed spontanee secundum Deum: neque turpis lucri gratia, sed voluntarie:
   <font size="2">
    3
   </font>
   neque ut dominantes in cleris, sed forma facti gregis ex animo.
   <font size="2">
    4
   </font>
   Et cum apparuerit princeps pastorum, percipietis immarcescibilem gloriae coronam.
   <font size="2">
    5
   </font>
   Similiter adolescentes subditi estote senioribus. Omnes autem invicem humilitatem insinuate, quia Deus superbis resistit, humilibus autem dat gratiam.
  </p>
  <p>
   <font size="2">
    6
   </font>
   Humiliamini igitur sub potenti manu Dei, ut vos exaltet in tempore visitationis:
   <font size="2">
    7
   </font>
   omnem sollicitudinem vestram proiicientes in eum, quoniam ipsi cura est de vobis.
   <font size="2">
    8
   </font>
   Sobrii estote, et vigilate: quia adversarius vester diabolus tamquam leo rugiens circuit, quaerens quem devoret:
   <font size="2">
    9
   </font>
   cui resistite fortes in fide: scientes eamdem passionem ei quae in mundo est vestrae fraternitati fieri.
  </p>
  <p>
   <font size="2">
    10
   </font>
   Deus autem omnis gratiae, qui vocavit nos in aeternam suam gloriam in Christo Iesu, modicum passos ipse perficiet, confirmabit, solidabitque.
   <font size="2">
    11
   </font>
   Ipsi gloria, et imperium in saecula saeculorum. Amen.
  </p>
  <p>
   <font size="2">
    12
   </font>
   Per Silvanum fidelem fratrem vobis, ut arbitror, breviter scripsi: obsecrans et contestans, hanc esse veram gratiam Dei, in qua statis.
   <font size="2">
    13
   </font>
   Salutat vos ecclesia quae est in Babylone coelecta, et Marcus filius meus.
   <font size="2">
    14
   </font>
   Salutate invicem in osculo sancto. Gratia vobis omnibus qui estis in Christo Iesu. Amen.
  </p>
  <p class="border">
  </p>
 </body>
</div>