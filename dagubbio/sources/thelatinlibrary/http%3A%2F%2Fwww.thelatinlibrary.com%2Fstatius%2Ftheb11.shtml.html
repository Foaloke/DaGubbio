<div>
 Statius: Thebaid XI
 <body>
  <p class="pagehead">
   PVBLIVS PAPINIVS STATIVS
      THEBAID XI
  </p>
  <p class="border">
  </p>
  <p>
   Postquam magnanimus furias uirtutis iniquae
      consumpsit Capaneus expirauitque receptum
      fulmen, et ad terras longe comitata cadentem
      signauit muros ultricis semita flammae,
      componit dextra uictor concussa plagarum
   <span>
    5
   </span>
   Iuppiter et uultu caelumque diemque reducit.
      gratantur superi, Phlegrae ceu fessus anhelet
      proelia et Encelado fumantem impresserit Aetnen.
      ille iacet lacerae complexus fragmina turris,
      toruus adhuc uisu memorandaque facta relinquens
   <span>
    10
   </span>
   gentibus atque ipsi non inlaudata Tonanti.
      quantus Apollineae temerator matris Auerno
      tenditur; ipsae horrent, si quando pectore ab alto
      emergunt uolucres inmensaque membra iacentis
      spectant, dum miserae crescunt in pabula fibrae:
   <span>
    15
   </span>
   sic grauat iniectus terras hostiliaque urit
      arua et anhelantem caelesti sulphure campum.
      respirant Thebae, templisque iacentia surgunt
      agmina; iam finis uotis finisque supremis
      planctibus, et natos ausae deponere matres.
   <span>
    20
   </span>
   at uaga pallentes campo fuga uoluit Achiuos.
      nec iam hostes turmae aut ferrum mortale timetur:
      omnibus ante oculos irae Iouis, omnibus ardent
      arma metu galeaeque tonant, uisusque pauentes
      ipse sequi et profugis opponere Iuppiter ignes.
   <span>
    25
   </span>
   instat Agenoreus miles caelique tumultu
      utitur: indomitos ut cum Massyla per arua
      armenti reges magno leo fregit hiatu
      et contentus abit; rauci tunc comminus ursi,
      tunc auidi uenere lupi, rabieque remissa
   <span>
    30
   </span>
   lambunt degeneres alienae uulnera praedae.
      hinc premit Eurymedon, cui rusticus horror in armis,
      rustica tela manu, patriumque agitare tumultus
      (Pan illi genitor); tener hinc conatibus annos
      egreditur iuuenemque patrem puer aequat Alatreus:
   <span>
    35
   </span>
   felices ambo, sed fortunatior ille,
      quem genuisse iuuat; nec iam dinoscere promptum
      quae magis arma sonent, quo plus eat hasta lacerto.
          artatur denso fugientum examine uallum.
      quas uoluis, Gradiue, uices! modo moenia Cadmi
   <span>
    40
   </span>
   scandebant, sua nunc defendunt tecta Pelasgi.
      ceu redeunt nubes, ceu circumflantibus Austris
      alternus procumbit ager, ceu gurgite cano
      nunc retegit bibulas, nunc induit aestus harenas.
      expirat late pubes Tirynthia, alumni
   <span>
    45
   </span>
   exuuias imitata dei; trux maeret ab astris
      Amphitryoniades Nemeaea in sanguine terga
      et similes ramos similesque uidere pharetras.
      stabat in Argolicae ferrato culmine turris
      egregius lituo dextri Mauortis Enyeus
   <span>
    50
   </span>
   hortator; sed tunc miseris dabat utile signum
      suadebatque fugam et tutos in castra receptus,
      cum subitum obliquo descendit ab aere uulnus,
      urguentisque sonum laeua manus aure retenta est,
      sicut erat; fugit in uacuas iam spiritus auras,
   <span>
    55
   </span>
   iam gelida ora tacent, carmen tuba sola peregit.
          iamque potens scelerum geminaeque exercita gentis
      sanguine Tisiphone fraterna claudere quaerit
      bella tuba: nec se tanta in certamina fidit
      sufficere, inferna comitem ni sede Megaeram
   <span>
    60
   </span>
   et consanguineos in proelia suscitet angues.
      ergo procul uacua concedit ualle solumque
      ense fodit Stygio terraeque inmurmurat absens
      nomen et (Elysiis signum indubitabile regnis)
      crinalem attollit longo stridore cerasten:
   <span>
    65
   </span>
   caeruleae dux ille comae, quo protinus omnis
      horruit audito tellus pontusque polusque,
      et pater Aetnaeos iterum respexit ad ignes.
      accipit illa sonum; stabat tunc forte parenti
      proxima, dum coetu Capaneus laudatur ab omni
   <span>
    70
   </span>
   Ditis et insignem Stygiis fouet amnibus umbram.
      protinus abrupta terrarum mole sub astris
      constitit, exultant manes, quantumque profundae
      rarescunt tenebrae, tantum de luce recessit.
      excipit atra soror dextraeque innexa profatur:
   <span>
    75
   </span>
   'hac, germana, tenus Stygii metuenda parentis
      imperia et iussos potui tolerare furores
      sola super terras hostilique obuia mundo,
      dum uos Elysium et faciles compescitis umbras.
      nec pretium deforme morae cassique labores:
   <span>
    80
   </span>
   hoc quodcumque madent campi, quod sanguine fumant
      stagna, quod innumero Lethaea examine gaudet
      ripa, meae uires laeta insignia. sed quid
      haec ego? Mars habeat, uulgataque iactet Enyo.
      uidistis (Stygiis certe manifestus in umbris)
   <span>
    85
   </span>
   sanguine foedatum rictus atroque madentem
      ora ducem tabo: miserum insatiabilis edit
      me tradente caput. modo nempe horrendus ab astris
      descendit uos usque fragor: me sacra premebat
      tempestas, ego mixta uiri furialibus armis
   <span>
    90
   </span>
   bella deum et magnas ridebam fulminis iras.
      sed iam (effabor enim) longo sudore fatiscunt
      corda, soror, tardaeque manus; hebet infera caelo
      taxus et insuetos angues nimia astra soporant.
      tu, cui totus adhuc furor exultantque recentes
   <span>
    95
   </span>
   Cocyti de fonte comae, da iungere uires.
      non solitas acies nec Martia bella paramus,
      sed fratrum (licet alma Fides Pietasque repugnent,
      uincentur), fratrum stringendi comminus enses.
      grande opus! ipsae odiis, ipsae discordibus armis
   <span>
    100
   </span>
   aptemur. quid lenta uenis? agedum elige cuius
      signa feras. ambo faciles nostrique; sed anceps
      uulgus et adfatus matris blandamque precatu
      Antigonen timeo, paulum ne nostra retardent
      consilia. ipse etiam, qui nos lassare precando
   <span>
    105
   </span>
   suetus et ultrices oculorum exposcere Diras,
      iam pater est: coetu fertur iam solus ab omni
      flere sibi. atque adeo moror ipsa inrumpere Thebas
      adsuetumque larem. tibi pareat impius exul,
      Argolicumque impelle nefas; neu mitis Adrastus
   <span>
    110
   </span>
   praeualeat plebesque, caue, Lernaea moretur.
      uade, et in alternas inimica reuertere pugnas.'
          talia partitae diuersum abiere sorores:
      ut Notus et Boreas gemino de cardine mundi,
      hic niue Rhipaea, Libycis hic pastus harenis,
   <span>
    115
   </span>
   bella cient: clamant amnes, freta, nubila, siluae,
      iamque patent strages; plangunt sua damna coloni
      et tamen oppressos miserantur in aequore nautas.
      illas ut summo uidit pater altus Olympo
      incestare diem trepidumque Hyperionis orbem
   <span>
    120
   </span>
   suffundi maculis, toruo sic incohat ore:
      'uidimus armiferos, quo fas erat usque, furores,
      caelicolae, licitasque acies, etsi impia bella
      unus init aususque mea procumbere dextra.
      nunc par infandum miserisque incognita terris
   <span>
    125
   </span>
   pugna subest: auferte oculos! absentibus ausint
      ista deis lateantque Iouem; sat funera mensae
      Tantaleae et sontes uidisse Lycaonis aras
      et festina polo ducentes astra Mycenas.
      nunc etiam turbanda dies: mala nubila, tellus,
   <span>
    130
   </span>
   accipe, secedantque poli: stat parcere mundo
      caelitibusque meis; saltem ne uirginis almae
      sidera, Ledaei uideant neu talia fratres.'
      sic pater omnipotens, uisusque nocentibus aruis
      abstulit, et dulci terrae caruere sereno.
   <span>
    135
   </span>
   iamque per Argolicas Erebo sata uirgo cohortes
      uestigat Polynicis iter portisque sub ipsis
      inuenit, incertum leto tot iniqua fugane
      exeat, et dubios turbabant omina sensus.
      uiderat, obscura uallum dum nocte pererrat
   <span>
    140
   </span>
   aeger consilii curisque nouissima uoluens,
      coniugis Argiae laceram cum lampade maesta
      effigiem (sunt monstra deum: sic ire parabat,
      has latura uiro taedas erat!): ergo roganti,
      quae uia quisue dolor, cur maesta insignia, tantum
   <span>
    145
   </span>
   fleuerat atque manu tacitos auerterat ignes.
      scit mentem uidisse nefas; etenim unde Mycenis
      adforet et uallum coniunx inopina subiret?
      sed fati monitus uicinaque funera sentit,
      ac sentire timet. cum uero Acherontis aperti
   <span>
    150
   </span>
   Dira ter admoto tetigit thoraca flagello,
      ardet inops animi, nec tam considere regno
      quam scelus et caedem et perfossi in sanguine fratris
      expirare cupit, subitusque adfatur Adrastum:
      'sera quidem, extremus socium gentisque superstes
   <span>
    155
   </span>
   Argolicae, consulta, pater, iam rebus in artis
      adgredior; tunc tempus erat, cum sanguis Achiuum
      integer, ire ultro propriamque capessere pugnam,
      non plebis Danaae florem regumque uerendas
      obiectare animas, ut lamentabile tantis
   <span>
    160
   </span>
   urbibus induerem capiti decus. ast ea quando
      praeteriit uirtus, nunc saltem exoluere fas sit
      quae merui. scis namque, socer, licet alta recondas
      uulnera et adflictum generi uereare pudorem:
      ille ego sum qui te pacem et pia iura regentem
   <span>
    165
   </span>
   (infelix utinamque aliis datus urbibus hospes!)
      extorrem patria regnoque++sed exige tandem
      supplicium: fratrem suprema in bella (quid horres?
      decretum est fixumque) uoco; desiste morari,
      nec poteris. non si atra parens miseraeque sorores
   <span>
    170
   </span>
   in media arma cadant, non si ipse ad bella ruenti
      obstet et extinctos galeae pater ingerat orbes,
      deficiam. anne bibam superest quodcumque cruoris
      Inachii et uestris etiamnum mortibus utar?
      uidi ego me propter ruptos telluris hiatus,
   <span>
    175
   </span>
   nec subii; uidi exanimum fecique nocentem
      Tydea; me Tegee regem indefensa reposcit,
      orbaque Parrhasiis ululat mihi mater in antris.
      ipse nec Ismeni ripas, dum stagna cruentat
      Hippomedon, Tyrias potui nec scandere turres,
   <span>
    180
   </span>
   dum tonat, et tecum, Capaneu, miscere furores.
      quis tantus pro luce timor? sed digna rependam.
      conueniant ubi quaeque nurus matresque Pelasgae
      longaeuique patres, quorum tot gaudia carpsi
      orbauique domos: fratri concurro, quid ultra est?
   <span>
    185
   </span>
   spectent et uotis uictorem Eteoclea poscant.
      iamque uale, coniunx, dulcesque ualete Mycenae!
      at tu, care socer, (nec enim omnis culpa malorum
      me penes, et superi mecum Parcaeque nocentes)
      sis lenis cineri, meque haec post proelia raptum
   <span>
    190
   </span>
   alitibus fratrique tegas urnamque reportes,
      hoc tantum, et natae melius conubia iungas.'
          ibant in lacrimas, ueluti cum uere reuerso
      Bistoniae tepuere niues, summittitur ingens
      Haemus et angustos Rhodope descendit in amnes.
   <span>
    195
   </span>
   coeperat et leni senior mulcere furentem
      adloquio: scidit orsa nouo terrore cruenta
      Eumenis, alipedemque citum fataliaque arma
      protinus, Inachii uultus expressa Pherecli,
      obtulit ac fidas exclusit casside uoces.
   <span>
    200
   </span>
   ac super haec: 'abrumpe moras, celeremus! et illum
      aduentare ferunt portis.' sic omnia uicit,
      correptumque iniecit equo; uolat aequore aperto
      pallidus instantemque deae circumspicit umbram.
          sacra Ioui merito Tyrius pro fulmine ductor
   <span>
    205
   </span>
   nequiquam Danaos ratus exarmasse ferebat.
      nec pater aetherius diuumque has ullus ad aras,
      sed mala Tisiphone trepidis inserta ministris
      astat et inferno praeuertit uota Tonanti.
      'summe deum, tibi namque meae primordia Thebae
   <span>
    210
   </span>
   (liueat infandum licet Argos et aspera Iuno)
      debent, Sidonios ex quo per litora raptor
      turbasti thiasos, dignatus uirgine nostra
      terga premi et placidas falsum mugire per undas.
      nec te uana fides iterum Cadmeia adeptum
   <span>
    215
   </span>
   conubia et Tyrios nimium inrupisse penates:
      tandem, inquam, soceros dilectaque moenia gratus
      respicis adsertorque tonas; ceu regia caeli
      attemptata tui, sic te pro turribus altis
      uidimus urguentem nubes, laetique benignum
   <span>
    220
   </span>
   fulmen et auditos proauis agnouimus ignes.
      accipe nunc pecudes et magni turis aceruos
      uotiuumque marem; dignas sed pendere grates
      haud mortale opus est; certent tibi reddere Bacchus
      noster et Alcides, illis haec moenia seruas.'
   <span>
    225
   </span>
   dixerat: ast illi niger ignis in ora genasque
      prosiluit raptumque comis diadema cremauit.
      tunc ferus ante ictum spumis delubra cruentat
      taurus et obstantum mediis e coetibus exit
      turbidus insanoque ferens altaria cornu.
   <span>
    230
   </span>
   diffugiunt famuli, et regem solatur haruspex.
      ipse instaurari sacrum male fortis agique
      imperat, et magnos ficto premit ore timores.
      qualis ubi implicitum Tirynthius ossibus ignem
      sensit et Oetaeas membris accedere uestes,
   <span>
    235
   </span>
   uota incepta tamen libataque tura ferebat
      durus adhuc patiensque mali; mox grande coactus
      ingemuit, uictorque furit per uiscera Nessus.
          nuntius exanimi suspensus pectora cursu
      Aepytus ad regem portae statione relicta
   <span>
    240
   </span>
   tendit et haec trepido uix intellectus anhelat:
      'rumpe pios cultus intempestiuaque, rector,
      sacra deum: frater muris circum omnibus instat
      portarumque moras frenis adsultat et hastis,
      nomine te crebro, te solum in proelia poscens.
   <span>
    245
   </span>
   flent maesti retro comites, et uterque loquenti
      aggemit et pulsis exercitus obstrepit armis.
      ille uocat. nunc tempus erat, sator optime diuum!
      quid meruit Capaneus?' turbatus inhorruit altis
      rex odiis, mediaque tamen gauisus in ira est.
   <span>
    250
   </span>
   sic ubi regnator post exulis otia tauri
      mugitum hostilem summa tulit aure iuuencus
      agnouitque minas, magna stat feruidus ira
      ante gregem spumisque animos ardentibus efflat,
      nunc pede toruus humum, nunc cornibus aera findens;
   <span>
    255
   </span>
   horret ager, trepidaeque expectant proelia ualles.
          nec desunt regni comites: 'sine moenia pulset
      inritus.' 'ille autem fractis huc audeat usque
      uiribus?' 'hic miseris furor est instare periclo,
      nec librare metus et tuta odisse.' 'resiste
   <span>
    260
   </span>
   hic fretus solio, nos propulsabimus hostem,
      nos bellare iube.' sic proxima turba, sed ardens
      ecce aderat luctu dicturusque omnia belli
      libertate Creon: urit fera corda Menoeceus;
      nulla patri requies, illum quaeritque tenetque;
   <span>
    265
   </span>
   illum sanguineos proflantem pectore riuos
      aspicit et saeua semper de turre cadentem.
      ut dubium et pugnas cunctantem Eteoclea uidit,
      'ibis' ait 'neque te ulterius fratremque ducemque,
      pessime, funeribus patriae lacrimisque potentem,
   <span>
    270
   </span>
   Eumenidum bellique reum, patiemur inulti.
      sat tua non aequis luimus periuria diuis.
      urbem armis opibusque grauem et modo ciuibus artam,
      ceu caelo deiecta lues inimicaue tellus,
      hausisti, uacuamque tamen sublimis obumbras?
   <span>
    275
   </span>
   deest seruitio plebes: hos ignis egentes
      fert humus, hos pelago patrius iam detulit amnis;
      hi quaerunt artus, illi anxia uulnera curant.
      redde agedum miseris fratres natosque patresque,
      redde aruis domibusque uiros! ubi maximus Hypseus
   <span>
    280
   </span>
   finitimusque Dryas? ubi Phocidos arma sonorae
      Euboicique duces? illos tamen aequa duelli
      fors tulit ad manes: at tu (pudet), hostia regni,
      hostia, nate, iaces, ceu mutus et e grege sanguis
      (ei mihi) primitiis ararum et rite nefasto
   <span>
    285
   </span>
   libatus iussusque mori: et cunctabitur ultra
      iste nec, aduerso nunc saltem Marte uocatus,
      stabit? an in pugnas alium iubet ire profanus
      Tiresias iterumque meos oracula nectit
      in gemitus? quid enim misero super unicus Haemon?
   <span>
    290
   </span>
   ille iube subeat, tuque hinc spectator ab alta
      turre sede! quid saeua fremis famulamque cohortem
      respectas? hi te ire uolunt, hi pendere poenas;
      ipsa etiam genetrix ipsaeque odere sorores.
      in te ardens frater ferrum mortemque minatur
   <span>
    295
   </span>
   saeuaque portarum conuellit claustra, nec audis?'
          sic pater infrendens, miseraque exaestuat ira.
      ille sub haec, 'non fallis' ait 'nec te incluta nati
      fata mouent. canere illa patrem et iactare decebat,
      sed spes sub lacrimis, spes atque occulta cupido
   <span>
    300
   </span>
   his latet: insano praetendis funera uoto,
      meque premis frustra uacuae ceu proximus aulae.
      non ita Sidoniam Fortuna reliquerit urbem,
      in te ut sceptra cadant, tanto indignissime nato.
      nec mihi difficilis praesens uindicta++sed arma,
   <span>
    305
   </span>
   arma prius, famuli! coeant in proelia fratres.
      uult gemitus lenire Creon. lucrare furorem:
      uictori mihi cuncta lues.' sic iurgia paulum
      distulit atque ensem, quem iam dabat ira, repressit.
      ictus ut incerto pastoris uulnere serpens
   <span>
    310
   </span>
   erigitur gyro longumque e corpore toto
      uirus in ore legit; paulum si deuius hostis
      torsit iter, cecidere minae tumefactaque frustra
      colla sedent, irasque sui bibit ipse ueneni.
          at genetrix, primam funestae sortis ut amens
   <span>
    315
   </span>
   expauit famam (nec tarde credidit), ibat
      scissa comam uultusque et pectore nuda cruento,
      non sexus decorisue memor: Pentheia qualis
      mater ad insani scandebat culmina montis,
      promissum saeuo caput adlatura Lyaeo.
   <span>
    320
   </span>
   non comites, non ferre piae uestigia natae
      aequa ualent: tantum miserae dolor ultimus addit
      robur, et exangues crudescunt luctibus anni.
      iamque decus galeae, iam spicula saeua ligabat
      ductor et ad lituos hilarem intrepidumque tubarum
   <span>
    325
   </span>
   prospiciebat equum, subito cum apparuit ingens
      mater, et ipse metu famulumque expalluit omnis
      coetus, et oblatam retro dedit armiger hastam.
      'quis furor? unde iterum regni integrata resurgit
      Eumenis? ipsi etiam post omnia, comminus ipsi
   <span>
    330
   </span>
   stabitis? usque adeo geminas duxisse cohortes
      et facinus mandasse parum est? quo deinde redibit
      uictor? in hosne sinus? o diri coniugis olim
      felices tenebrae! datis, improba lumina, poenas:
      haec spectanda dies. quo, saeue, minantia flectis
   <span>
    335
   </span>
   ora? quid alternus uultus pallorque ruborque
      mutat, et obnixi frangunt mala murmura dentes?
      me miseram! uinces? prius haec tamen arma necesse est
      experiare domi: stabo ipso in limine portae
      auspicium infelix scelerumque inmanis imago.
   <span>
    340
   </span>
   haec tibi canities, haec sunt calcanda, nefande,
      ubera, perque uterum sonipes hic matris agendus.
      parce: quid oppositam capulo parmaque repellis?
      non ego te contra Stygiis feralia sanxi
      uota deis, caeco nec Erinyas ore rogaui.
   <span>
    345
   </span>
   exaudi miseram: genetrix te, saeue, precatur,
      non pater; adde moram sceleri et metire quod audes.
      sed pulsat muros germanus et impia contra
      bella ciet? non mater enim, non obstat eunti
      ulla soror: te cuncta rogant, hic plangimus omnes;
   <span>
    350
   </span>
   ast ibi uix unus pugnas dissuadet Adrastus,
      aut fortasse iubet. tu limina auita deosque
      linquis et a nostris in fratrem amplexibus exis?'
          at parte ex alia tacitos obstante tumultu
      Antigone furata gradus (nec casta retardat
   <span>
    355
   </span>
   uirginitas) uolat Ogygii fastigia muri
      exuperare furens; senior comes haeret eunti
      Actor, et hic summas non duraturus ad arces.
      utque procul uisis paulum dubitauit in armis,
      agnouitque (nefas!) iaculis et uoce superba
   <span>
    360
   </span>
   tecta incessentem, magno prius omnia planctu
      implet et ex muris ceu descensura profatur:
      'comprime tela manu paulumque hanc respice turrem,
      frater, et horrentes refer in mea lumina cristas!
      agnoscisne hostes? sic annua pacta fidemque
   <span>
    365
   </span>
   poscimus? hi questus, haec est bona causa modesti
      exulis? Argolicos per te, germane, penates
      (nam Tyriis iam nullus honos), per si quid in illa
      dulce domo, summitte animos: en utraque gentis
      turba rogant ambaeque acies; rogat illa suorum
   <span>
    370
   </span>
   Antigone deuota malis suspectaque regi,
      et tantum tua, dire, soror. saltem ora trucesque
      solue genas; liceat uultus fortasse supremum
      noscere dilectos et ad haec lamenta uidere
      anne fleas. illum gemitu iam supplice mater
   <span>
    375
   </span>
   frangit et exertum dimittere dicitur ensem:
      tu mihi fortis adhuc, mihi, quae tua nocte dieque
      exilia erroresque fleo iam iamque tumentem
      placaui tibi saepe patrem? quid crimine soluis
      germanum? nempe ille fidem et stata foedera rupit,
   <span>
    380
   </span>
   ille nocens saeuusque suis; tamen ecce uocatus
      non uenit.' his paulum furor elanguescere dictis
      coeperat, obstreperet quamquam atque obstaret Erinys;
      iam summissa manus, lente iam flectit habenas,
      iam tacet; erumpunt gemitus, lacrimasque fatetur
   <span>
    385
   </span>
   cassis; hebent irae, pariterque et abire nocentem
      et uenisse pudet: subito cum matre repulsa
      Eumenis eiecit fractis Eteoclea portis
      clamantem: 'uenio, solumque quod ante uocasti
      inuideo; ne incesse moras, grauis arma tenebat
   <span>
    390
   </span>
   mater; io patria, o regum incertissima tellus,
      nunc certe uictoris eris!' nec mitior ille,
      'tandem,' inquit, 'scis, saeue, fidem et descendis in aequum?
      o mihi nunc primum longo post tempore frater,
      congredere: hae leges, haec foedera sola supersunt.'
   <span>
    395
   </span>
   sic hostile tuens fratrem; namque uritur alto
      corde quod innumeri comites, quod regia cassis
      instratusque ostro sonipes, quod fulua metallo
      parma micet, quamquam haud armis inhonorus et ipse
      nec palla uulgare nitens: opus ipsa nouarat
   <span>
    400
   </span>
   Maeoniis Argia modis ac pollice docto
      stamina purpureae sociauerat aurea telae.
          iamque in puluereum Furiis hortantibus aequor
      prosiliunt, sua quemque comes stimulatque monetque.
      frena tenent ipsae phalerasque et lucida comunt
   <span>
    405
   </span>
   arma manu mixtisque iubas serpentibus augent.
      stat consanguineum campo scelus, unius ingens
      bellum uteri, coeuntque pares sub casside uultus.
      signa pauent, siluere tubae, stupefactaque Martis
      cornua; ter nigris auidus regnator ab oris
   <span>
    410
   </span>
   intonuit terque ima soli concussit, et ipsi
      armorum fugere dei: nusquam incluta Virtus,
      restinxit Bellona faces, longeque pauentes
      Mars rapuit currus, et Gorgone cruda uirago
      abstitit, inque uicem Stygiae rubuere sorores.
   <span>
    415
   </span>
   prominet excelsis uulgus miserabile tectis,
      cuncta madent lacrimis et ab omni plangitur arce.
      hinc questi uixisse senes, hinc pectore nudo
      stant matres paruosque uetant attendere natos.
      ipse quoque Ogygios monstra ad gentilia manes
   <span>
    420
   </span>
   Tartareus rector porta iubet ire reclusa.
      montibus insidunt patriis tristique corona
      infecere diem et uinci sua crimina gaudent.
          illos ut stimulis ire in discrimen apertis
      audit et sceleri nullum iam obstare pudorem,
   <span>
    425
   </span>
   aduolat et medias inmittit Adrastus habenas,
      ipse quidem et regnis multum et uenerabilis aeuo.
      sed quid apud tales, quis nec sua pignora curae,
      exter honos? tamen ille rogat: 'spectabimus ergo hoc,
      Inachidae Tyriique, nefas? ubi iura deique?
   <span>
    430
   </span>
   bella ubi? ne perstate animis. te deprecor, hostis
      (quamquam, haec ira sinat, nec tu mihi sanguine longe),
      te, gener, et iubeo; sceptri si tanta cupido est,
      exuo regales habitus, i, Lernan et Argos
      solus habe!' non uerba magis suadentia frangunt
   <span>
    435
   </span>
   accensos sumptisque semel conatibus obstant,
      quam Scytha curuatis erectus fluctibus umquam
      Pontus Cyaneos uetuit concurrere montes.
      ut periisse preces geminoque ad proelia fusos
      puluere cornipedes explorarique furentum
   <span>
    440
   </span>
   in digitis ammenta uidet, fugit omnia linquens,
      castra, uiros, generum, Thebas, ac fata monentem
      conuersumque iugo propellit Ariona: qualis
      demissus curru laeuae post praemia sortis
      umbrarum custos mundique nouissimus heres
   <span>
    445
   </span>
   palluit, amisso ueniens in Tartara caelo.
          non tamen indulsit pugnae cunctataque primo
      substitit in scelere et paulum Fortuna morata est.
      bis cassae periere uiae, bis comminus actos
      auertit bonus error equos, puraeque nefandi
   <span>
    450
   </span>
   sanguinis obliquis ceciderunt ictibus hastae.
      tendunt frena manu, saeuis calcaribus urguent
      inmeritos; mouet et geminas uenerabile diuum
      prodigium turmas, alternaque murmura uoluunt
      mussantes: iterare acies, procurrere saepe
   <span>
    455
   </span>
   impetus et totum miseris opponere bellum.
          iamdudum terris coetuque offensa deorum
      auersa caeli Pietas in parte sedebat,
      non habitu quo nota prius, non ore sereno,
      sed uittis exuta comam, fraternaque bella,
   <span>
    460
   </span>
   ceu soror infelix pugnantum aut anxia mater,
      deflebat, saeuumque Iouem Parcasque nocentes
      uociferans, seseque polis et luce relicta
      descensuram Erebo et Stygios iam malle penates.
      'quid me' ait 'ut saeuis animantum ac saepe deorum
   <span>
    465
   </span>
   obstaturam animis, princeps Natura, creabas?
      nil iam ego per populos, nusquam reuerentia nostri.
      o furor, o homines diraeque Prometheos artes!
      quam bene post Pyrrham tellus pontusque uacabant!
      en mortale genus!' dixit, speculataque tempus
   <span>
    470
   </span>
   auxilio, 'temptemus' ait 'licet inrita coner,'
      desiluitque polo; niueus sub nubibus atris
      quamquam maesta deae sequitur uestigia limes.
      uix steterat campo, subita mansuescere pace
      agmina sentirique nefas; tunc ora madescunt
   <span>
    475
   </span>
   pectoraque, et tacitus subrepsit fratribus horror.
      arma etiam simulata gerens cultusque uiriles,
      nunc his, nunc illis, 'agite, ite, obsistite,' clamat,
      'quis nati fratresque domi, quis pignora tanta
      hic quoque! nonne palam est ultro miserescere diuos?
   <span>
    480
   </span>
   tela cadunt, cunctantur equi, Fors ipsa repugnat.'
          nonnihil impulerat dubios, ni torua notasset
      Tisiphone fraudes caelestique ocior igne
      adforet increpitans: 'quid belli obuerteris ausis,
      numen iners pacique datum? cede, improba: noster
   <span>
    485
   </span>
   hic campus nosterque dies; nunc sera nocentes
      defendis Thebas. ubi tunc, cum bella cieret
      Bacchus et armatas furiarent orgia matres?
      aut ubi segnis eras, dum Martius impia serpens
      stagna bibit, dum Cadmus arat, dum uicta cadit Sphinx,
   <span>
    490
   </span>
   dum rogat Oedipoden genitor, dum lampade nostra
      in thalamos Iocasta uenit?' sic urguet, et ultro
      uitantem aspectus etiam pudibundaque longe
      ora reducentem premit astridentibus hydris
      intentatque faces; deiectam in lumina pallam
   <span>
    495
   </span>
   diua trahit magnoque fugit questura Tonanti.
          tunc uero accensae stimulis maioribus irae:
      arma placent, uersaeque uolunt spectare cohortes.
      instaurant crudele nefas; rex impius aptat
      tela et funestae casum prior occupat hastae.
   <span>
    500
   </span>
   illa uiam medium clipei conata per orbem
      non perfert ictus atque alto uincitur auro.
      tunc exul subit et clare funesta precatur:
      'di, quos effosso non inritus ore rogauit
      Oedipodes flammare nefas, non improba posco
   <span>
    505
   </span>
   uota: piabo manus et eodem pectora ferro
      rescindam, dum me moriens hic sceptra tenentem
      linquat et hunc secum portet minor umbra dolorem.'
      hasta subit uelox equitis femur inter equique
      ilia, letum utrique uolens; sed plaga sedentis
   <span>
    510
   </span>
   laxato uitata genu, tamen inrita uoti
      cuspis in obliquis inuenit uulnera costis.
      it praeceps sonipes strictae contemptor habenae
      aruaque sanguineo scribit rutilantia gyro.
      exultat fratris credens hunc ille cruorem
   <span>
    515
   </span>
   (credit et ipse metu), totis iamque exul habenis
      indulget, caecusque auidos inlidit in aegrum
      cornipedem cursus. miscentur frena manusque
      telaque, et ad terram turbatis gressibus ambo
      praecipitant. ut nocte rates, quas nubilus Auster
   <span>
    520
   </span>
   implicuit, frangunt tonsas mutantque rudentes,
      luctataeque diu tenebris hiemique sibique,
      sicut erant, imo pariter sedere profundo:
      haec pugnae facies. coeunt sine more, sine arte,
      tantum animis iraque, atque ignescentia cernunt
   <span>
    525
   </span>
   per galeas odia et uultus rimantur acerbo
      lumine: nil adeo mediae telluris, et enses
      impliciti innexaeque manus, alternaque saeui
      murmura ceu lituos rapiunt aut signa tubarum.
      fulmineos ueluti praeceps cum comminus egit
   <span>
    530
   </span>
   ira sues strictisque erexit tergora saetis:
      igne tremunt oculi, lunataque dentibus uncis
      ora sonant; spectat pugnas de rupe propinqua
      uenator pallens canibusque silentia suadet:
      sic auidi incurrunt; necdum letalia miscent
   <span>
    535
   </span>
   uulnera, sed coeptus sanguis, facinusque peractum est.
      nec iam opus est Furiis; tantum mirantur et astant
      laudantes, hominumque dolent plus posse furores.
      fratris uterque furens cupit adfectatque cruorem
      et nescit manare suum; tandem inruit exul,
   <span>
    540
   </span>
   hortatusque manum, cui fortior ira nefasque
      iustius, alte ensem germani in corpore pressit,
      qua male iam plumis imus tegit inguina thorax.
      ille dolens nondum, sed ferri frigore primo
      territus, in clipeum turbatos colligit artus;
   <span>
    545
   </span>
   mox intellecto magis ac magis aeger anhelat
      uulnere. nec parcit cedenti atque increpat hostis:
      'quo retrahis, germane, gradus? hoc languida somno,
      hoc regnis effeta quies, hoc longa sub umbra
      imperia! exilio rebusque exercita egenis
   <span>
    550
   </span>
   membra uides; disce arma pati nec fidere laetis.'
          sic pugnant miseri; restabat lassa nefando
      uita duci summusque cruor, poterantque parumper
      stare gradus; sed sponte ruit fraudemque supremam
      in media iam morte parat. clamore Cithaeron
   <span>
    555
   </span>
   erigitur, fraterque ratus uicisse leuauit
      ad caelum palmas: 'bene habet! non inrita uoui,
      cerno graues oculos atque ora natantia leto.
      huc aliquis propere sceptrum atque insigne comarum,
      dum uidet.' haec dicens gressus admouit et arma,
   <span>
    560
   </span>
   ceu templis decus et patriae laturus ouanti,
      arma etiam spoliare cupit; nondum ille peractis
      manibus ultrices animam seruabat in iras.
      utque superstantem pronumque in pectora sensit,
      erigit occulte ferrum uitaeque labantis
   <span>
    565
   </span>
   reliquias tenues odio suppleuit, et ensem
      iam laetus fati fraterno in corde reliquit.
      ille autem: 'uiuisne an adhuc manet ira superstes,
      perfide, nec sedes umquam meriture quietas?
      huc mecum ad manes! illic quoque pacta reposcam,
   <span>
    570
   </span>
   si modo Agenorei stat Cnosia iudicis urna,
      qua reges punire datur.' nec plura locutus
      concidit et totis fratrem grauis obruit armis.
          ite truces animae funestaque Tartara leto
      polluite et cunctas Erebi consumite poenas!
   <span>
    575
   </span>
   uosque malis hominum, Stygiae, iam parcite, diuae:
      omnibus in terris scelus hoc omnique sub aeuo
      uiderit una dies, monstrumque infame futuris
      excidat, et soli memorent haec proelia reges.
          at genitor sceleris comperto fine profundis
   <span>
    580
   </span>
   erupit tenebris saeuoque in limine profert
      mortem imperfectam: ueteri stat sordida tabo
      utraque canities, et durus sanguine crinis
      obnubit furiale caput; procul ora genaeque
      intus et effossae squalent uestigia lucis.
   <span>
    585
   </span>
   uirgo autem impositae sustentat pondera laeuae,
      dextra sedet baculo. qualis si puppe relicta
      exosus manes pigri sulcator Auerni
      exeat ad superos solemque et pallida turbet
      astra, nec ipse diu fortis patiensque superni
   <span>
    590
   </span>
   aeris; interea longum cessante magistro
      crescat opus, totisque expectent saecula ripis:
      talis init campum, comitique extrema gementi,
      'duc' ait 'ad natos patremque recentibus, oro,
      inice funeribus!' cunctatur nescia uirgo
   <span>
    595
   </span>
   quid paret; impediunt iter implicitosque morantur
      arma, uiri, currus, altaque in strage seniles
      deficiunt gressus et dux miseranda laborat.
      ut quaesita diu monstrauit corpora clamor
      uirginis, insternit totos frigentibus artus.
   <span>
    600
   </span>
   nec uox ulla seni: iacet inmugitque cruentis
      uulneribus, nec uerba diu temptata sequuntur.
      dum tractat galeas atque ora latentia quaerit,
      tandem muta diu genitor suspiria soluit:
      'tarda meam, Pietas, longo post tempore mentem
   <span>
    605
   </span>
   percutis? estne sub hoc hominis clementia corde?
      uincis io miserum, uincis, Natura, parentem!
      en habeo gemitus lacrimaeque per arida serpunt
      uulnera et in molles sequitur manus impia planctus.
      accipite infandae iusta exequialia mortis,
   <span>
    610
   </span>
   crudeles nimiumque mei! nec noscere natos
      adloquiumque aptare licet; dic, uirgo, precanti,
      quem teneo? quo nunc uestras ego saeuus honore
      prosequar inferias? o si fodienda redirent
      lumina et in uultus saeuire ex more potestas!
   <span>
    615
   </span>
   heu dolor, heu iusto magis exaudita parentis
      uota malaeque preces! quisnam fuit ille deorum,
      qui stetit orantem iuxta praereptaque uerba
      dictauit Fatis? Furor illa et mouit Erinys
      et pater et genetrix et regna oculique cadentes;
   <span>
    620
   </span>
   nil ego: per Ditem iuro dulcesque tenebras
      inmeritamque ducem, subeam sic Tartara digna
      morte, nec irata fugiat me Laius umbra.
      ei mihi, quos nexus fratrum, quae uulnera tracto!
      soluite, quaeso, manus infestaque uincula tandem
   <span>
    625
   </span>
   diuidite, et medium nunc saltem admittite patrem.'
      talia dequestus paulatim insumpserat iras
      mortis, et occulte telum, ni nata uetaret,
      quaerebat; sed cauta manu subtraxerat enses
      Antigone. furit inde senex: 'ubi noxia tela?
   <span>
    630
   </span>
   heu Furiae! num totum abiit in corpora ferrum?'
      dicentem comes aegra leuat mutumque dolorem
      ipsa premit, saeuum gaudens planxisse parentem.
          olim autem inceptae clamore exterrita pugnae
      regina extulerat notum penetralibus ensem,
   <span>
    635
   </span>
   ensem sceptriferi spolium lacrimabile Lai.
      multaque cum superis et diro questa cubili
      et nati furiis et primi coniugis umbris,
      luctata est dextra, et prono uix pectore ferrum
      intrauit tandem: uenas perrumpit aniles
   <span>
    640
   </span>
   uulnus et infelix lustratur sanguine lectus.
      illius exili stridentem in pectore plagam
      Ismene conlapsa super lacrimisque comisque
      siccabat plangens: qualis Marathonide silua
      flebilis Erigone caesi prope funera patris
   <span>
    645
   </span>
   questibus absumptis tristem iam soluere nodum
      coeperat et fortes ramos moritura legebat.
          et iam laeta ducum spes elusisse duorum
      res Amphionias alio sceptrumque maligna
      transtulerat Fortuna manu, Cadmique tenebat
   <span>
    650
   </span>
   iura Creon. miser heu bellorum terminus! illi
      pugnarant fratres. hunc et Mauortia clamant
      semina, et impensus patriae paulo ante Menoeceus
      conciliat populis. scandit fatale tyrannis
      flebilis Aoniae solium: pro blanda potestas
   <span>
    655
   </span>
   et sceptri malesuadus amor! numquamne priorum
      haerebunt documenta nouis? iuuat ecce nefasto
      stare loco regimenque manu tractare cruentum.
      quid, melior Fortuna, potes! iam flectere patrem
      incipit atque datis abolere Menoecea regnis.
   <span>
    660
   </span>
   primum adeo saeuis imbutus moribus aulae
      (indicium specimenque sui) iubet igne supremo
      arceri Danaos, nudoque sub axe relinqui
      infelix bellum et tristes sine sedibus umbras.
      mox reducem Ogygiae congressus limine portae
   <span>
    665
   </span>
   Oedipodem extimuit paulum, seseque minorem
      confessus tacite, promptamque coercuit iram;
      sed redit in regem caecumque audentius hostem
      increpitans, 'procul,' inquit, 'abi, uictoribus omen
      inuisum, et Furias auerte ac moenia lustra
   <span>
    670
   </span>
   discessu Thebana tuo. spes longa peracta est:
      uade, iacent nati. quae iam tibi uota supersunt?'
          horruit instinctu rabido, steteruntque trementes
      ceu uisu praesente genae, seniumque recessit.
      tunc natam baculumque manu dimisit, et irae
   <span>
    675
   </span>
   innixus tumido uocem de pectore rumpit:
      'iamne uacat saeuire, Creon? modo perfida regna
      fortunaeque locum nostrae, miserande, subisti,
      et tibi iam fas est regum calcare ruinas?
      iam tumulis uictos, socios iam moenibus arces?
   <span>
    680
   </span>
   macte, potes digne Thebarum sceptra tueri:
      haec tua prima dies. sed cur noua contrahis amens
      iura? quid anguste tantos metiris honores?
      exilium intendis. timida inclementia regum
      ista! feros auidus quin protinus imbuis enses?
   <span>
    685
   </span>
   crede, licet: ueniat cupidus parere satelles
      intrepidusque secet non euitantia colla.
      incipe! an expectas ut pronus supplice dextra
      sternar et inmitis domini uestigia quaeram?
      finge autem temptare, sines? mihine ulla minaris
   <span>
    690
   </span>
   supplicia, aut ullos reris superesse timores?
      linquere tecta iubes? caelum terramque reliqui
      sponte, atque ultricem crudelis in ora retorsi
      non ullo cogente manum: quid tale iubere,
      rex inimice, potes? fugio excedoque nefandis
   <span>
    695
   </span>
   sedibus; an refert quo funera longa measque
      transportem tenebras? ne non gens cuncta precanti
      concedat, patriae quantum miser incubo terrae!
      sed dulces Thebae. nimirum hic clarior ortus,
      et meliora meos permulcent sidera uultus,
   <span>
    700
   </span>
   hic genetrix natique. habeas Thebana regasque
      moenia, quo Cadmus, quo Laius omine rexit
      quoque ego; sic thalamos, sic pignora fida capessas;
      nec tibi sit uirtus fortunam euadere dextra,
      sed lucem deprensus ames. satis omina sanxi,
   <span>
    705
   </span>
   duc age, nata, procul. quid te autem luctibus addo?
      da, rex magne, ducem.' timuit miseranda relinqui
      Antigone mutatque preces: 'felicia per te
      regna, uerende Creon, sanctasque Menoeceos umbras:
      da ueniam adflicto dictisque ignosce superbis.
   <span>
    710
   </span>
   hunc morem fandi longae fecere querelae;
      nec soli ferus iste tibi: sic fata deosque
      adloquitur, durus luctu, facilisque nec ipsi
      saepe mihi; pridem indomito sub pectore uiuit
      libertas misera et saeuae spes aspera mortis.
   <span>
    715
   </span>
   et nunc ecce tuas inritat callidus iras
      suppliciumque cupit; sed tu maioribus, oro,
      imperii potiare bonis, altusque iacentes
      praetereas, et magna ducum uereare priorum
      funera. et hic quondam solio sublimis et armis
   <span>
    720
   </span>
   saeptus opem miseris et iura, potentibus aequus
      supplicibusque, dabat, cui nunc ex agmine tanto
      una comes, necdum exul erat. felicibus hicne
      obstat? in hunc odiis et regni uiribus exis,
      hunc abigis tectis? an ne prope limina clarum
   <span>
    725
   </span>
   ingemat et uotis intempestiuus oberret?
      pone metum, procul usque tua summotus ab aula
      flebit; ego erectum subigam et seruire docebo,
      coetibus abducam solaque in sede recondam:
      exul erit. nam quae migranti externa patebunt
   <span>
    730
   </span>
   moenia? uis Argos eat hostilesque Mycenas
      squalidus inreptet, uictique ad limen Adrasti
      Aonias referat clades, tenuemque precetur
      rex Thebanus opem? miserae quid crimina gentis
      pandere, quid casus iuuat ostentare pudendos?
   <span>
    735
   </span>
   conde, precor, quodcumque sumus, nec longa precamur
      dona, Creon: miserere senis, maestosque parentis
      hic, precor, hic manes indulge ponere: certe
      Thebanos sepelire licet.' sic orat humique
      uoluitur; abducit genitor saeuumque minatur
   <span>
    740
   </span>
   indignans ueniam. qualis leo rupe sub alta,
      quem uiridem quondam siluae montesque tremebant,
      iam piger et longo iacet exarmatus ab aeuo,
      magna tamen facies et non adeunda senectus;
      et si demissas ueniat mugitus ad aures,
   <span>
    745
   </span>
   erigitur meminitque sui, uiresque solutas
      ingemit et campis alios regnare leones.
          flectitur adfatu, sed non tamen omnia rector
      supplicis indulget lacrimis partemque recidit
      muneris. 'haud,' inquit, 'patriis prohibebere longe
   <span>
    750
   </span>
   finibus, occursu dum non pia templa domosque
      commacules. habeant te lustra tuusque Cithaeron;
      atque haec ecce tuis tellus habitabilis umbris,
      qua bellum geminaeque iacent in sanguine gentes.'
      sic ait, et ficto comitum uulgique gementis
   <span>
    755
   </span>
   adsensu limen tumidus regale petebat.
          interea pulsi uallum exitiale Pelasgi
      destituunt furto; nulli sua signa suusque
      ductor: eunt taciti passim et pro funere pulchro
      dedecorem amplexi uitam reditusque pudendos.
   <span>
    760
   </span>
   nox fauet et grata profugos amplectitur umbra.
  </p>
 </body>
</div>