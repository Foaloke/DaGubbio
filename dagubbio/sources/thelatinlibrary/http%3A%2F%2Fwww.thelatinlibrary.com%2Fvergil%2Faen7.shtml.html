<div>
 P. VERGILI MARONIS AENEIDOS LIBER SEPTIMVS
 <body>
  <p class="pagehead">
   P. VERGILI MARONIS AENEIDOS LIBER SEPTIMVS
  </p>
  <p class="internal_navigation">
  </p>
  <p>
   Tu quoque litoribus nostris, Aeneia nutrix,
      aeternam moriens famam, Caieta, dedisti;
      et nunc servat honos sedem tuus, ossaque nomen
      Hesperia in magna, si qua est ea gloria, signat.
  </p>
  <p>
   At pius exsequiis Aeneas rite solutis,
   <span>
    5
   </span>
   aggere composito tumuli, postquam alta quierunt
      aequora, tendit iter velis portumque relinquit.
      aspirant aurae in noctem nec candida cursus
      luna negat, splendet tremulo sub lumine pontus.
      proxima Circaeae raduntur litora terrae,
   <span>
    10
   </span>
   dives inaccessos ubi Solis filia lucos
      adsiduo resonat cantu, tectisque superbis
      urit odoratam nocturna in lumina cedrum
      arguto tenuis percurrens pectine telas.
      hinc exaudiri gemitus iraeque leonum
   <span>
    15
   </span>
   vincla recusantum et sera sub nocte rudentum,
      saetigerique sues atque in praesepibus ursi
      saevire ac formae magnorum ululare luporum,
      quos hominum ex facie dea saeva potentibus herbis
      induerat Circe in vultus ac terga ferarum.
   <span>
    20
   </span>
   quae ne monstra pii paterentur talia Troes
      delati in portus neu litora dira subirent,
      Neptunus ventis implevit vela secundis,
      atque fugam dedit et praeter vada fervida vexit.
  </p>
  <p>
   Iamque rubescebat radiis mare et aethere ab alto
   <span>
    25
   </span>
   Aurora in roseis fulgebat lutea bigis,
      cum venti posuere omnisque repente resedit
      flatus, et in lento luctantur marmore tonsae.
      atque hic Aeneas ingentem ex aequore lucum
      prospicit. hunc inter fluvio Tiberinus amoeno
   <span>
    30
   </span>
   verticibus rapidis et multa flavus harena
      in mare prorumpit. variae circumque supraque
      adsuetae ripis volucres et fluminis alveo
      aethera mulcebant cantu lucoque volabant.
      flectere iter sociis terraeque advertere proras
   <span>
    35
   </span>
   imperat et laetus fluvio succedit opaco.
  </p>
  <p>
   Nunc age, qui reges, Erato, quae tempora, rerum
      quis Latio antiquo fuerit status, advena classem
      cum primum Ausoniis exercitus appulit oris,
      expediam, et primae revocabo exordia pugnae.
   <span>
    40
   </span>
   tu vatem, tu, diva, mone. dicam horrida bella,
      dicam acies actosque animis in funera reges,
      Tyrrhenamque manum totamque sub arma coactam
      Hesperiam. maior rerum mihi nascitur ordo,
      maius opus moveo.
   <span>
    45
   </span>
  </p>
  <p>
   Rex arva Latinus et urbes
      iam senior longa placidas in pace regebat.
      hunc Fauno et nympha genitum Laurente Marica
      accipimus; Fauno Picus pater, isque parentem
      te, Saturne, refert, tu sanguinis ultimus auctor.
      filius huic fato divum prolesque virilis
   <span>
    50
   </span>
   nulla fuit, primaque oriens erepta iuventa est.
      sola domum et tantas servabat filia sedes
      iam matura viro, iam plenis nubilis annis.
      multi illam magno e Latio totaque petebant
      Ausonia; petit ante alios pulcherrimus omnis
   <span>
    55
   </span>
   Turnus, avis atavisque potens, quem regia coniunx
      adiungi generum miro properabat amore;
      sed variis portenta deum terroribus obstant.
      laurus erat tecti medio in penetralibus altis
      sacra comam multosque metu servata per annos,
   <span>
    60
   </span>
   quam pater inventam, primas cum conderet arces,
      ipse ferebatur Phoebo sacrasse Latinus,
      Laurentisque ab ea nomen posuisse colonis.
      huius apes summum densae (mirabile dictu)
      stridore ingenti liquidum trans aethera vectae
   <span>
    65
   </span>
   obsedere apicem, et pedibus per mutua nexis
      examen subitum ramo frondente pependit.
      continuo vates 'externum cernimus' inquit
      'adventare virum et partis petere agmen easdem
      partibus ex isdem et summa dominarier arce.'
   <span>
    70
   </span>
   praeterea, castis adolet dum altaria taedis,
      et iuxta genitorem astat Lavinia virgo,
      visa (nefas) longis comprendere crinibus ignem
      atque omnem ornatum flamma crepitante cremari,
      regalisque accensa comas, accensa coronam
   <span>
    75
   </span>
   insignem gemmis; tum fumida lumine fuluo
      involvi ac totis Volcanum spargere tectis.
      id vero horrendum ac visu mirabile ferri:
      namque fore inlustrem fama fatisque canebant
      ipsam, sed populo magnum portendere bellum.
   <span>
    80
   </span>
  </p>
  <p>
   At rex sollicitus monstris oracula Fauni,
      fatidici genitoris, adit lucosque sub alta
      consulit Albunea, nemorum quae maxima sacro
      fonte sonat saevamque exhalat opaca mephitim.
      hinc Italae gentes omnisque Oenotria tellus
   <span>
    85
   </span>
   in dubiis responsa petunt; huc dona sacerdos
      cum tulit et caesarum ovium sub nocte silenti
      pellibus incubuit stratis somnosque petivit,
      multa modis simulacra videt volitantia miris
      et varias audit voces fruiturque deorum
   <span>
    90
   </span>
   conloquio atque imis Acheronta adfatur Avernis.
      hic et tum pater ipse petens responsa Latinus
      centum lanigeras mactabat rite bidentis,
      atque harum effultus tergo stratisque iacebat
      velleribus: subita ex alto vox reddita luco est:
   <span>
    95
   </span>
   'ne pete conubiis natam sociare Latinis,
      o mea progenies, thalamis neu crede paratis;
      externi venient generi, qui sanguine nostrum
      nomen in astra ferant, quorumque a stirpe nepotes
      omnia sub pedibus, qua sol utrumque recurrens
   <span>
    100
   </span>
   aspicit Oceanum, vertique regique videbunt.'
      haec responsa patris Fauni monitusque silenti
      nocte datos non ipse suo premit ore Latinus,
      sed circum late volitans iam Fama per urbes
      Ausonias tulerat, cum Laomedontia pubes
   <span>
    105
   </span>
   gramineo ripae religavit ab aggere classem.
  </p>
  <p>
   Aeneas primique duces et pulcher Iulus
      corpora sub ramis deponunt arboris altae,
      instituuntque dapes et adorea liba per herbam
      subiciunt epulis (sic Iuppiter ipse monebat)
   <span>
    110
   </span>
   et Cereale solum pomis agrestibus augent.
      consumptis hic forte aliis, ut vertere morsus
      exiguam in Cererem penuria adegit edendi,
      et violare manu malisque audacibus orbem
      fatalis crusti patulis nec parcere quadris:
   <span>
    115
   </span>
   'heus, etiam mensas consumimus?' inquit Iulus,
      nec plura, adludens. ea vox audita laborum
      prima tulit finem, primamque loquentis ab ore
      eripuit pater ac stupefactus numine pressit.
      continuo 'salve fatis mihi debita tellus
   <span>
    120
   </span>
   vosque' ait 'o fidi Troiae salvete penates:
      hic domus, haec patria est. genitor mihi talia namque
      (nunc repeto) Anchises fatorum arcana reliquit:
      "cum te, nate, fames ignota ad litora vectum
      accisis coget dapibus consumere mensas,
   <span>
    125
   </span>
   tum sperare domos defessus, ibique memento
      prima locare manu molirique aggere tecta."
      haec erat illa fames, haec nos suprema manebat
      exitiis positura modum.
      quare agite et primo laeti cum lumine solis
   <span>
    130
   </span>
   quae loca, quive habeant homines, ubi moenia gentis,
      vestigemus et a portu diversa petamus.
      nunc pateras libate Iovi precibusque vocate
      Anchisen genitorem, et vina reponite mensis.'
  </p>
  <p>
   Sic deinde effatus frondenti tempora ramo
   <span>
    135
   </span>
   implicat et geniumque loci primamque deorum
      Tellurem Nymphasque et adhuc ignota precatur
      flumina, tum Noctem Noctisque orientia signa
      Idaeumque Iovem Phrygiamque ex ordine matrem
      invocat, et duplicis caeloque Ereboque parentis.
   <span>
    140
   </span>
   hic pater omnipotens ter caelo clarus ab alto
      intonuit, radiisque ardentem lucis et auro
      ipse manu quatiens ostendit ab aethere nubem.
      diditur hic subito Troiana per agmina rumor
      advenisse diem quo debita moenia condant.
   <span>
    145
   </span>
   certatim instaurant epulas atque omine magno
      crateras laeti statuunt et vina coronant.
  </p>
  <p>
   Postera cum prima lustrabat lampade terras
      orta dies, urbem et finis et litora gentis
      diversi explorant: haec fontis stagna Numici,
   <span>
    150
   </span>
   hunc Thybrim fluvium, hic fortis habitare Latinos.
      tum satus Anchisa delectos ordine ab omni
      centum oratores augusta ad moenia regis
      ire iubet, ramis velatos Palladis omnis,
      donaque ferre viro pacemque exposcere Teucris.
   <span>
    155
   </span>
   haud mora, festinant iussi rapidisque feruntur
      passibus. ipse humili designat moenia fossa
      moliturque locum, primasque in litore sedes
      castrorum in morem pinnis atque aggere cingit.
      iamque iter emensi turris ac tecta Latinorum
   <span>
    160
   </span>
   ardua cernebant iuvenes muroque subibant.
      ante urbem pueri et primaevo flore iuventus
      exercentur equis domitantque in pulvere currus,
      aut acris tendunt arcus aut lenta lacertis
      spicula contorquent, cursuque ictuque lacessunt:
   <span>
    165
   </span>
   cum praevectus equo longaevi regis ad auris
      nuntius ingentis ignota in veste reportat
      advenisse viros. ille intra tecta vocari
      imperat et solio medius consedit avito.
  </p>
  <p>
   Tectum augustum, ingens, centum sublime columnis
   <span>
    170
   </span>
   urbe fuit summa, Laurentis regia Pici,
      horrendum silvis et religione parentum.
      hic sceptra accipere et primos attollere fascis
      regibus omen erat; hoc illis curia templum,
      hae sacris sedes epulis; hic ariete caeso
   <span>
    175
   </span>
   perpetuis soliti patres considere mensis.
      quin etiam veterum effigies ex ordine avorum
      antiqua e cedro, Italusque paterque Sabinus
      vitisator curvam servans sub imagine falcem,
      Saturnusque senex Ianique bifrontis imago
   <span>
    180
   </span>
   vestibulo astabant, aliique ab origine reges,
      Martiaque ob patriam pugnando vulnera passi.
      multaque praeterea sacris in postibus arma,
      captiui pendent currus curvaeque secures
      et cristae capitum et portarum ingentia claustra
   <span>
    185
   </span>
   spiculaque clipeique ereptaque rostra carinis.
      ipse Quirinali lituo parvaque sedebat
      succinctus trabea laevaque ancile gerebat
      Picus, equum domitor, quem capta cupidine coniunx
      aurea percussum virga versumque venenis
   <span>
    190
   </span>
   fecit avem Circe sparsitque coloribus alas.
  </p>
  <p>
   Tali intus templo divum patriaque Latinus
      sede sedens Teucros ad sese in tecta vocavit,
      atque haec ingressis placido prior edidit ore:
      'dicite, Dardanidae (neque enim nescimus et urbem
   <span>
    195
   </span>
   et genus, auditique advertitis aequore cursum),
      quid petitis? quae causa rates aut cuius egentis
      litus ad Ausonium tot per vada caerula vexit?
      sive errore viae seu tempestatibus acti,
      qualia multa mari nautae patiuntur in alto,
   <span>
    200
   </span>
   fluminis intrastis ripas portuque sedetis,
      ne fugite hospitium, neve ignorate Latinos
      Saturni gentem haud vinclo nec legibus aequam,
      sponte sua veterisque dei se more tenentem.
      atque equidem memini (fama est obscurior annis)
   <span>
    205
   </span>
   Auruncos ita ferre senes, his ortus ut agris
      Dardanus Idaeas Phrygiae penetrarit ad urbes
      Threiciamque Samum, quae nunc Samothracia fertur.
      hinc illum Corythi Tyrrhena ab sede profectum
      aurea nunc solio stellantis regia caeli
   <span>
    210
   </span>
   accipit et numerum divorum altaribus auget.'
  </p>
  <p>
   Dixerat, et dicta Ilioneus sic voce secutus:
      'rex, genus egregium Fauni, nec fluctibus actos
      atra subegit hiems vestris succedere terris,
      nec sidus regione viae litusve fefellit:
   <span>
    215
   </span>
   consilio hanc omnes animisque volentibus urbem
      adferimur pulsi regnis, quae maxima quondam
      extremo veniens sol aspiciebat Olympo.
      ab Iove principium generis, Iove Dardana pubes
      gaudet avo, rex ipse Iovis de gente suprema:
   <span>
    220
   </span>
   Troius Aeneas tua nos ad limina misit.
      quanta per Idaeos saevis effusa Mycenis
      tempestas ierit campos, quibus actus uterque
      Europae atque Asiae fatis concurrerit orbis,
      audiit et si quem tellus extrema refuso
   <span>
    225
   </span>
   summovet Oceano et si quem extenta plagarum
      quattuor in medio dirimit plaga solis iniqui.
      diluvio ex illo tot vasta per aequora vecti
      dis sedem exiguam patriis litusque rogamus
      innocuum et cunctis undamque auramque patentem.
   <span>
    230
   </span>
   non erimus regno indecores, nec vestra feretur
      fama levis tantique abolescet gratia facti,
      nec Troiam Ausonios gremio excepisse pigebit.
      fata per Aeneae iuro dextramque potentem,
      sive fide seu quis bello est expertus et armis:
   <span>
    235
   </span>
   multi nos populi, multae (ne temne, quod ultro
      praeferimus manibus vittas ac verba precantia)
      et petiere sibi et volvere adiungere gentes;
      sed nos fata deum vestras exquirere terras
      imperiis egere suis. hinc Dardanus ortus,
   <span>
    240
   </span>
   huc repetit iussisque ingentibus urget Apollo
      Tyrrhenum ad Thybrim et fontis vada sacra Numici.
      dat tibi praeterea fortunae parva prioris
      munera, reliquias Troia ex ardente receptas.
      hoc pater Anchises auro libabat ad aras,
   <span>
    245
   </span>
   hoc Priami gestamen erat cum iura vocatis
      more daret populis, sceptrumque sacerque tiaras
      Iliadumque labor vestes.'
  </p>
  <p>
   Talibus Ilionei dictis defixa Latinus
      obtutu tenet ora soloque immobilis haeret,
   <span>
    250
   </span>
   intentos volvens oculos. nec purpura regem
      picta movet nec sceptra movent Priameia tantum
      quantum in conubio natae thalamoque moratur,
      et veteris Fauni volvit sub pectore sortem:
      hunc illum fatis externa ab sede profectum
   <span>
    255
   </span>
   portendi generum paribusque in regna vocari
      auspiciis, huic progeniem virtute futuram
      egregiam et totum quae viribus occupet orbem.
      tandem laetus ait: 'di nostra incepta secundent
      auguriumque suum! dabitur, Troiane, quod optas.
   <span>
    260
   </span>
   munera nec sperno: non vobis rege Latino
      divitis uber agri Troiaeve opulentia deerit.
      ipse modo Aeneas, nostri si tanta cupido est,
      si iungi hospitio properat sociusque vocari,
      adveniat, vultus neve exhorrescat amicos:
   <span>
    265
   </span>
   pars mihi pacis erit dextram tetigisse tyranni.
      vos contra regi mea nunc mandata referte:
      est mihi nata, viro gentis quam iungere nostrae
      non patrio ex adyto sortes, non plurima caelo
      monstra sinunt; generos externis adfore ab oris,
   <span>
    270
   </span>
   hoc Latio restare canunt, qui sanguine nostrum
      nomen in astra ferant. hunc illum poscere fata
      et reor et, si quid veri mens augurat, opto.'
      haec effatus equos numero pater eligit omni
      (stabant ter centum nitidi in praesepibus altis);
   <span>
    275
   </span>
   omnibus extemplo Teucris iubet ordine duci
      instratos ostro alipedes pictisque tapetis
      (aurea pectoribus demissa monilia pendent,
      tecti auro fulvum mandunt sub dentibus aurum),
      absenti Aeneae currum geminosque iugalis
   <span>
    280
   </span>
   semine ab aetherio spirantis naribus ignem,
      illorum de gente patri quos daedala Circe
      supposita de matre nothos furata creavit.
      talibus Aeneadae donis dictisque Latini
      sublimes in equis redeunt pacemque reportant.
   <span>
    285
   </span>
  </p>
  <p>
   Ecce autem Inachiis sese referebat ab Argis
      saeva Iovis coniunx aurasque invecta tenebat,
      et laetum Aenean classemque ex aethere longe
      Dardaniam Siculo prospexit ab usque Pachyno.
      moliri iam tecta videt, iam fidere terrae,
   <span>
    290
   </span>
   deseruisse rates: stetit acri fixa dolore.
      tum quassans caput haec effundit pectore dicta:
      'heu stirpem invisam et fatis contraria nostris
      fata Phrygum! num Sigeis occumbere campis,
      num capti potuere capi? num incensa cremavit
   <span>
    295
   </span>
   Troia viros? medias acies mediosque per ignis
      invenere viam. at, credo, mea numina tandem
      fessa iacent, odiis aut exsaturata quievi.
      quin etiam patria excussos infesta per undas
      ausa sequi et profugis toto me opponere ponto.
   <span>
    300
   </span>
   absumptae in Teucros vires caelique marisque.
      quid Syrtes aut Scylla mihi, quid vasta Charybdis
      profuit? optato conduntur Thybridis alveo
      securi pelagi atque mei. Mars perdere gentem
      immanem Lapithum valuit, concessit in iras
   <span>
    305
   </span>
   ipse deum antiquam genitor Calydona Dianae,
      quod scelus aut Lapithas tantum aut Calydona merentem?
      ast ego, magna Iovis coniunx, nil linquere inausum
      quae potui infelix, quae memet in omnia verti,
      vincor ab Aenea. quod si mea numina non sunt
   <span>
    310
   </span>
   magna satis, dubitem haud equidem implorare quod usquam est:
      flectere si nequeo superos, Acheronta movebo.
      non dabitur regnis, esto, prohibere Latinis,
      atque immota manet fatis Lavinia coniunx:
      at trahere atque moras tantis licet addere rebus,
   <span>
    315
   </span>
   at licet amborum populos exscindere regum.
      hac gener atque socer coeant mercede suorum:
      sanguine Troiano et Rutulo dotabere, virgo,
      et Bellona manet te pronuba. nec face tantum
      Cisseis praegnas ignis enixa iugalis;
   <span>
    320
   </span>
   quin idem Veneri partus suus et Paris alter,
      funestaeque iterum recidiva in Pergama taedae.'
  </p>
  <p>
   Haec ubi dicta dedit, terras horrenda petivit;
      luctificam Allecto dirarum ab sede dearum
      infernisque ciet tenebris, cui tristia bella
   <span>
    325
   </span>
   iraeque insidiaeque et crimina noxia cordi.
      odit et ipse pater Pluton, odere sorores
      Tartareae monstrum: tot sese vertit in ora,
      tam saevae facies, tot pullulat atra colubris.
      quam Iuno his acuit verbis ac talia fatur:
   <span>
    330
   </span>
   'hunc mihi da proprium, virgo sata Nocte, laborem,
      hanc operam, ne noster honos infractave cedat
      fama loco, neu conubiis ambire Latinum
      Aeneadae possint Italosve obsidere finis.
      tu potes unanimos armare in proelia fratres
   <span>
    335
   </span>
   atque odiis versare domos, tu verbera tectis
      funereasque inferre faces, tibi nomina mille,
      mille nocendi artes. fecundum concute pectus,
      dissice compositam pacem, sere crimina belli;
      arma velit poscatque simul rapiatque iuventus.'
   <span>
    340
   </span>
  </p>
  <p>
   Exim Gorgoneis Allecto infecta venenis
      principio Latium et Laurentis tecta tyranni
      celsa petit, tacitumque obsedit limen Amatae,
      quam super adventu Teucrum Turnique hymenaeis
      femineae ardentem curaeque iraeque coquebant.
   <span>
    345
   </span>
   huic dea caeruleis unum de crinibus anguem
      conicit, inque sinum praecordia ad intima subdit,
      quo furibunda domum monstro permisceat omnem.
      ille inter vestis et levia pectora lapsus
      volvitur attactu nullo, fallitque furentem
   <span>
    350
   </span>
   vipeream inspirans animam; fit tortile collo
      aurum ingens coluber, fit longae taenia vittae
      innectitque comas et membris lubricus errat.
      ac dum prima lues udo sublapsa veneno
      pertemptat sensus atque ossibus implicat ignem
   <span>
    355
   </span>
   necdum animus toto percepit pectore flammam,
      mollius et solito matrum de more locuta est,
      multa super natae lacrimans Phrygiisque hymenaeis:
      'exsulibusne datur ducenda Lavinia Teucris,
      o genitor, nec te miseret nataeque tuique?
   <span>
    360
   </span>
   nec matris miseret, quam primo Aquilone relinquet
      perfidus alta petens abducta virgine praedo?
      at non sic Phrygius penetrat Lacedaemona pastor,
      Ledaeamque Helenam Troianas vexit ad urbes?
      quid tua sancta fides? quid cura antiqua tuorum
   <span>
    365
   </span>
   et consanguineo totiens data dextera Turno?
      si gener externa petitur de gente Latinis,
      idque sedet, Faunique premunt te iussa parentis,
      omnem equidem sceptris terram quae libera nostris
      dissidet externam reor et sic dicere divos.
   <span>
    370
   </span>
   et Turno, si prima domus repetatur origo,
      Inachus Acrisiusque patres mediaeque Mycenae.'
  </p>
  <p>
   His ubi nequiquam dictis experta Latinum
      contra stare videt, penitusque in viscera lapsum
      serpentis furiale malum totamque pererrat,
   <span>
    375
   </span>
   tum vero infelix ingentibus excita monstris
      immensam sine more furit lymphata per urbem.
      ceu quondam torto volitans sub verbere turbo,
      quem pueri magno in gyro vacua atria circum
      intenti ludo exercentÂ—ille actus habena
   <span>
    380
   </span>
   curvatis fertur spatiis; stupet inscia supra
      impubesque manus mirata volubile buxum;
      dant animos plagae: non cursu segnior illo
      per medias urbes agitur populosque ferocis.
      quin etiam in silvas simulato numine Bacchi
   <span>
    385
   </span>
   maius adorta nefas maioremque orsa furorem
      evolat et natam frondosis montibus abdit,
      quo thalamum eripiat Teucris taedasque moretur,
      euhoe Bacche fremens, solum te virgine dignum
      vociferans: etenim mollis tibi sumere thyrsos,
   <span>
    390
   </span>
   te lustrare choro, sacrum tibi pascere crinem.
      fama volat, furiisque accensas pectore matres
      idem omnis simul ardor agit nova quaerere tecta.
      deseruere domos, ventis dant colla comasque;
      ast aliae tremulis ululatibus aethera complent
   <span>
    395
   </span>
   pampineasque gerunt incinctae pellibus hastas.
      ipsa inter medias flagrantem fervida pinum
      sustinet ac natae Turnique canit hymenaeos
      sanguineam torquens aciem, torvumque repente
      clamat: 'io matres, audite, ubi quaeque, Latinae:
   <span>
    400
   </span>
   si qua piis animis manet infelicis Amatae
      gratia, si iuris materni cura remordet,
      solvite crinalis vittas, capite orgia mecum.'
      talem inter silvas, inter deserta ferarum
      reginam Allecto stimulis agit undique Bacchi.
   <span>
    405
   </span>
  </p>
  <p>
   Postquam visa satis primos acuisse furores
      consiliumque omnemque domum vertisse Latini,
      protinus hinc fuscis tristis dea tollitur alis
      audacis Rutuli ad muros, quam dicitur urbem
      Acrisioneis Danae fundasse colonis
   <span>
    410
   </span>
   praecipiti delata Noto. locus Ardea quondam
      dictus avis, et nunc magnum manet Ardea nomen,
      sed fortuna fuit. tectis hic Turnus in altis
      iam mediam nigra carpebat nocte quietem.
      Allecto toruam faciem et furialia membra
   <span>
    415
   </span>
   exuit, in vultus sese transformat anilis
      et frontem obscenam rugis arat, induit albos
      cum vitta crinis, tum ramum innectit olivae;
      fit Calybe Iunonis anus templique sacerdos,
      et iuveni ante oculos his se cum vocibus offert:
   <span>
    420
   </span>
   'Turne, tot incassum fusos patiere labores,
      et tua Dardaniis transcribi sceptra colonis?
      rex tibi coniugium et quaesitas sanguine dotes
      abnegat, externusque in regnum quaeritur heres.
      i nunc, ingratis offer te, inrise, periclis;
   <span>
    425
   </span>
   Tyrrhenas, i, sterne acies, tege pace Latinos.
      haec adeo tibi me, placida cum nocte iaceres,
      ipsa palam fari omnipotens Saturnia iussit.
      quare age et armari pubem portisque moveri
      laetus in arva para, et Phrygios qui flumine pulchro
   <span>
    430
   </span>
   consedere duces pictasque exure carinas.
      caelestum vis magna iubet. rex ipse Latinus,
      ni dare coniugium et dicto parere fatetur,
      sentiat et tandem Turnum experiatur in armis.'
  </p>
  <p>
   Hic iuvenis vatem inridens sic orsa vicissim
   <span>
    435
   </span>
   ore refert: 'classis invectas Thybridis undam
      non, ut rere, meas effugit nuntius auris;
      ne tantos mihi finge metus. nec regia Iuno
      immemor est nostri.
      sed te victa situ verique effeta senectus,
   <span>
    440
   </span>
   o mater, curis nequiquam exercet, et arma
      regum inter falsa vatem formidine ludit.
      cura tibi divum effigies et templa tueri;
      bella viri pacemque gerent quis bella gerenda.'
  </p>
  <p>
   Talibus Allecto dictis exarsit in iras.
   <span>
    445
   </span>
   at iuveni oranti subitus tremor occupat artus,
      deriguere oculi: tot Erinys sibilat hydris
      tantaque se facies aperit; tum flammea torquens
      lumina cunctantem et quaerentem dicere plura
      reppulit, et geminos erexit crinibus anguis,
   <span>
    450
   </span>
   verberaque insonuit rabidoque haec addidit ore:
      'en ego victa situ, quam veri effeta senectus
      arma inter regum falsa formidine ludit.
      respice ad haec: adsum dirarum ab sede sororum,
      bella manu letumque gero.'
   <span>
    455
   </span>
   sic effata facem iuveni coniecit et atro
      lumine fumantis fixit sub pectore taedas.
      olli somnum ingens rumpit pavor, ossaque et artus
      perfundit toto proruptus corpore sudor.
      arma amens fremit, arma toro tectisque requirit;
   <span>
    460
   </span>
   saevit amor ferri et scelerata insania belli,
      ira super: magno veluti cum flamma sonore
      virgea suggeritur costis undantis aeni
      exsultantque aestu latices, furit intus aquai
      fumidus atque alte spumis exuberat amnis,
   <span>
    465
   </span>
   nec iam se capit unda, volat vapor ater ad auras.
      ergo iter ad regem polluta pace Latinum
      indicit primis iuvenum et iubet arma parari,
      tutari Italiam, detrudere finibus hostem;
      se satis ambobus Teucrisque venire Latinisque.
   <span>
    470
   </span>
   haec ubi dicta dedit divosque in vota vocavit,
      certatim sese Rutuli exhortantur in arma.
      hunc decus egregium formae movet atque iuventae,
      hunc atavi reges, hunc claris dextera factis.
  </p>
  <p>
   Dum Turnus Rutulos animis audacibus implet,
   <span>
    475
   </span>
   Allecto in Teucros Stygiis se concitat alis,
      arte nova, speculata locum, quo litore pulcher
      insidiis cursuque feras agitabat Iulus.
      hic subitam canibus rabiem Cocytia virgo
      obicit et noto naris contingit odore,
   <span>
    480
   </span>
   ut cervum ardentes agerent; quae prima laborum
      causa fuit belloque animos accendit agrestis.
      cervus erat forma praestanti et cornibus ingens,
      Tyrrhidae pueri quem matris ab ubere raptum
      nutribant Tyrrhusque pater, cui regia parent
   <span>
    485
   </span>
   armenta et late custodia credita campi.
      adsuetum imperiis soror omni Silvia cura
      mollibus intexens ornabat cornua sertis,
      pectebatque ferum puroque in fonte lauabat.
      ille manum patiens mensaeque adsuetus erili
   <span>
    490
   </span>
   errabat silvis rursusque ad limina nota
      ipse domum sera quamvis se nocte ferebat.
      hunc procul errantem rabidae venantis Iuli
      commovere canes, fluvio cum forte secundo
      deflueret ripaque aestus viridante levaret.
   <span>
    495
   </span>
   ipse etiam eximiae laudis succensus amore
      Ascanius curvo derexit spicula cornu;
      nec dextrae erranti deus afuit, actaque multo
      perque uterum sonitu perque ilia venit harundo.
      saucius at quadripes nota intra tecta refugit
   <span>
    500
   </span>
   successitque gemens stabulis, questuque cruentus
      atque imploranti similis tectum omne replebat.
      Silvia prima soror palmis percussa lacertos
      auxilium vocat et duros conclamat agrestis.
      olli (pestis enim tacitis latet aspera silvis)
   <span>
    505
   </span>
   improvisi adsunt, hic torre armatus obusto,
      stipitis hic gravidi nodis; quod cuique repertum
      rimanti telum ira facit. vocat agmina Tyrrhus,
      quadrifidam quercum cuneis ut forte coactis
      scindebat rapta spirans immane securi.
   <span>
    510
   </span>
  </p>
  <p>
   At saeva e speculis tempus dea nacta nocendi
      ardua tecta petit stabuli et de culmine summo
      pastorale canit signum cornuque recurvo
      Tartaream intendit vocem, qua protinus omne
      contremuit nemus et silvae insonuere profundae;
   <span>
    515
   </span>
   audiit et Triviae longe lacus, audiit amnis
      sulpurea Nar albus aqua fontesque Velini,
      et trepidae matres pressere ad pectora natos.
      tum vero ad vocem celeres, qua bucina signum
      dira dedit, raptis concurrunt undique telis
   <span>
    520
   </span>
   indomiti agricolae, nec non et Troia pubes
      Ascanio auxilium castris effundit apertis.
      derexere acies. non iam certamine agresti
      stipitibus duris agitur sudibusve praeustis,
      sed ferro ancipiti decernunt atraque late
   <span>
    525
   </span>
   horrescit strictis seges ensibus, aeraque fulgent
      sole lacessita et lucem sub nubila iactant:
      fluctus uti primo coepit cum albescere vento,
      paulatim sese tollit mare et altius undas
      erigit, inde imo consurgit ad aethera fundo.
   <span>
    530
   </span>
   hic iuvenis primam ante aciem stridente sagitta,
      natorum Tyrrhi fuerat qui maximus, Almo,
      sternitur; haesit enim sub gutture vulnus et udae
      vocis iter tenuemque inclusit sanguine vitam.
      corpora multa virum circa seniorque Galaesus,
   <span>
    535
   </span>
   dum paci medium se offert, iustissimus unus
      qui fuit Ausoniisque olim ditissimus arvis:
      quinque greges illi balantum, quina redibant
      armenta, et terram centum vertebat aratris.
  </p>
  <p>
   Atque ea per campos aequo dum Marte geruntur,
   <span>
    540
   </span>
   promissi dea facta potens, ubi sanguine bellum
      imbuit et primae commisit funera pugnae,
      deserit Hesperiam et caeli conversa per auras
      Iunonem victrix adfatur voce superba:
      'en, perfecta tibi bello discordia tristi;
   <span>
    545
   </span>
   dic in amicitiam coeant et foedera iungant.
      quandoquidem Ausonio respersi sanguine Teucros,
      hoc etiam his addam, tua si mihi certa voluntas:
      finitimas in bella feram rumoribus urbes,
      accendamque animos insani Martis amore
   <span>
    550
   </span>
   undique ut auxilio veniant; spargam arma per agros.'
      tum contra Iuno: 'terrorum et fraudis abunde est:
      stant belli causae, pugnatur comminus armis,
      quae fors prima dedit sanguis novus imbuit arma.
      talia coniugia et talis celebrent hymenaeos
   <span>
    555
   </span>
   egregium Veneris genus et rex ipse Latinus.
      te super aetherias errare licentius auras
      haud pater ille velit, summi regnator Olympi.
      cede locis. ego, si qua super fortuna laborum est,
      ipsa regam.' talis dederat Saturnia voces;
   <span>
    560
   </span>
   illa autem attollit stridentis anguibus alas
      Cocytique petit sedem supera ardua linquens.
      est locus Italiae medio sub montibus altis,
      nobilis et fama multis memoratus in oris,
      Amsancti valles; densis hunc frondibus atrum
   <span>
    565
   </span>
   urget utrimque latus nemoris, medioque fragosus
      dat sonitum saxis et torto vertice torrens.
      hic specus horrendum et saevi spiracula Ditis
      monstrantur, ruptoque ingens Acheronte vorago
      pestiferas aperit fauces, quis condita Erinys,
   <span>
    570
   </span>
   invisum numen, terras caelumque levabat.
  </p>
  <p>
   Nec minus interea extremam Saturnia bello
      imponit regina manum. ruit omnis in urbem
      pastorum ex acie numerus, caesosque reportant
      Almonem puerum foedatique ora Galaesi,
   <span>
    575
   </span>
   implorantque deos obtestanturque Latinum.
      Turnus adest medioque in crimine caedis et igni
      terrorem ingeminat: Teucros in regna vocari,
      stirpem admisceri Phrygiam, se limine pelli.
      tum quorum attonitae Baccho nemora avia matres
   <span>
    580
   </span>
   insultant thiasis (neque enim leve nomen Amatae)
      undique collecti coeunt Martemque fatigant.
      ilicet infandum cuncti contra omina bellum,
      contra fata deum perverso numine poscunt.
      certatim regis circumstant tecta Latini;
   <span>
    585
   </span>
   ille velut pelago rupes immota resistit,
      ut pelagi rupes magno veniente fragore,
      quae sese multis circum latrantibus undis
      mole tenet; scopuli nequiquam et spumea circum
      saxa fremunt laterique inlisa refunditur alga.
   <span>
    590
   </span>
   verum ubi nulla datur caecum exsuperare potestas
      consilium, et saevae nutu Iunonis eunt res,
      multa deos aurasque pater testatus inanis
      'frangimur heu fatis' inquit 'ferimurque procella!
      ipsi has sacrilego pendetis sanguine poenas,
   <span>
    595
   </span>
   o miseri. te, Turne, nefas, te triste manebit
      supplicium, votisque deos venerabere seris.
      nam mihi parta quies, omnisque in limine portus
      funere felici spolior.' nec plura locutus
      saepsit se tectis rerumque reliquit habenas.
   <span>
    600
   </span>
  </p>
  <p>
   Mos erat Hesperio in Latio, quem protinus urbes
      Albanae coluere sacrum, nunc maxima rerum
      Roma colit, cum prima movent in proelia Martem,
      sive Getis inferre manu lacrimabile bellum
      Hyrcanisve Arabisve parant, seu tendere ad Indos
   <span>
    605
   </span>
   Auroramque sequi Parthosque reposcere signa:
      sunt geminae Belli portae (sic nomine dicunt)
      religione sacrae et saevi formidine Martis;
      centum aerei claudunt vectes aeternaque ferri
      robora, nec custos absistit limine Ianus.
   <span>
    610
   </span>
   has, ubi certa sedet patribus sententia pugnae,
      ipse Quirinali trabea cinctuque Gabino
      insignis reserat stridentia limina consul,
      ipse vocat pugnas; sequitur tum cetera pubes,
      aereaque adsensu conspirant cornua rauco.
   <span>
    615
   </span>
   hoc et tum Aeneadis indicere bella Latinus
      more iubebatur tristisque recludere portas.
      abstinuit tactu pater aversusque refugit
      foeda ministeria, et caecis se condidit umbris.
      tum regina deum caelo delapsa morantis
   <span>
    620
   </span>
   impulit ipsa manu portas, et cardine verso
      Belli ferratos rumpit Saturnia postis.
      ardet inexcita Ausonia atque immobilis ante;
      pars pedes ire parat campis, pars arduus altis
      pulverulentus equis furit; omnes arma requirunt.
   <span>
    625
   </span>
   pars levis clipeos et spicula lucida tergent
      arvina pingui subiguntque in cote securis;
      signaque ferre iuvat sonitusque audire tubarum.
      quinque adeo magnae positis incudibus urbes
      tela novant, Atina potens Tiburque superbum,
   <span>
    630
   </span>
   Ardea Crustumerique et turrigerae Antemnae.
      tegmina tuta cavant capitum flectuntque salignas
      umbonum cratis; alii thoracas aenos
      aut levis ocreas lento ducunt argento;
      vomeris huc et falcis honos, huc omnis aratri
   <span>
    635
   </span>
   cessit amor; recoquunt patrios fornacibus ensis.
      classica iamque sonant, it bello tessera signum;
      hic galeam tectis trepidus rapit, ille trementis
      ad iuga cogit equos, clipeumque auroque trilicem
      loricam induitur fidoque accingitur ense.
   <span>
    640
   </span>
  </p>
  <p>
   Pandite nunc Helicona, deae, cantusque movete,
      qui bello exciti reges, quae quemque secutae
      complerint campos acies, quibus Itala iam tum
      floruerit terra alma viris, quibus arserit armis;
      et meministis enim, divae, et memorare potestis;
   <span>
    645
   </span>
   ad nos vix tenuis famae perlabitur aura.
  </p>
  <p>
   Primus init bellum Tyrrhenis asper ab oris
      contemptor divum Mezentius agminaque armat.
      filius huic iuxta Lausus, quo pulchrior alter
      non fuit excepto Laurentis corpore Turni;
   <span>
    650
   </span>
   Lausus, equum domitor debellatorque ferarum,
      ducit Agyllina nequiquam ex urbe secutos
      mille viros, dignus patriis qui laetior esset
      imperiis et cui pater haud Mezentius esset.
  </p>
  <p>
   Post hos insignem palma per gramina currum
   <span>
    655
   </span>
   victoresque ostentat equos satus Hercule pulchro
      pulcher Aventinus, clipeoque insigne paternum
      centum anguis cinctamque gerit serpentibus Hydram;
      collis Aventini silva quem Rhea sacerdos
      furtivum partu sub luminis edidit oras,
   <span>
    660
   </span>
   mixta deo mulier, postquam Laurentia victor
      Geryone exstincto Tirynthius attigit arva,
      Tyrrhenoque boves in flumine lavit Hiberas.
      pila manu saevosque gerunt in bella dolones,
      et tereti pugnant mucrone veruque Sabello.
   <span>
    665
   </span>
   ipse pedes, tegimen torquens immane leonis,
      terribili impexum saeta cum dentibus albis
      indutus capiti, sic regia tecta subibat,
      horridus Herculeoque umeros innexus amictu.
  </p>
  <p>
   Tum gemini fratres Tiburtia moenia linquunt,
   <span>
    670
   </span>
   fratris Tiburti dictam cognomine gentem,
      Catillusque acerque Coras, Argiva iuventus,
      et primam ante aciem densa inter tela feruntur:
      ceu duo nubigenae cum vertice montis ab alto
      descendunt Centauri Homolen Othrymque nivalem
   <span>
    675
   </span>
   linquentes cursu rapido; dat euntibus ingens
      silva locum et magno cedunt virgulta fragore.
  </p>
  <p>
   Nec Praenestinae fundator defuit urbis,
      Volcano genitum pecora inter agrestia regem
      inventumque focis omnis quem credidit aetas,
   <span>
    680
   </span>
   Caeculus. hunc legio late comitatur agrestis:
      quique altum Praeneste viri quique arva Gabinae
      Iunonis gelidumque Anienem et roscida rivis
      Hernica saxa colunt, quos dives Anagnia pascis,
      quos Amasene pater. non illis omnibus arma
   <span>
    685
   </span>
   nec clipei currusve sonant; pars maxima glandes
      liventis plumbi spargit, pars spicula gestat
      bina manu, fulvosque lupi de pelle galeros
      tegmen habent capiti; vestigia nuda sinistri
      instituere pedis, crudus tegit altera pero.
   <span>
    690
   </span>
  </p>
  <p>
   At Messapus, equum domitor, Neptunia proles,
      quem neque fas igni cuiquam nec sternere ferro,
      iam pridem resides populos desuetaque bello
      agmina in arma vocat subito ferrumque retractat.
      hi Fescenninas acies Aequosque Faliscos,
   <span>
    695
   </span>
   hi Soractis habent arces Flaviniaque arva
      et Cimini cum monte lacum lucosque Capenos.
      ibant aequati numero regemque canebant:
      ceu quondam nivei liquida inter nubila cycni
      cum sese e pastu referunt et longa canoros
   <span>
    700
   </span>
   dant per colla modos, sonat amnis et Asia longe
      pulsa palus.
      nec quisquam aeratas acies examine tanto
      misceri putet, aeriam sed gurgite ab alto
      urgeri volucrum raucarum ad litora nubem.
   <span>
    705
   </span>
  </p>
  <p>
   Ecce Sabinorum prisco de sanguine magnum
      agmen agens Clausus magnique ipse agminis instar,
      Claudia nunc a quo diffunditur et tribus et gens
      per Latium, postquam in partem data Roma Sabinis.
      una ingens Amiterna cohors priscique Quirites,
   <span>
    710
   </span>
   Ereti manus omnis oliviferaeque Mutuscae;
      qui Nomentum urbem, qui Rosea rura Velini,
      qui Tetricae horrentis rupes montemque Severum
      Casperiamque colunt Forulosque et flumen Himellae,
      qui Tiberim Fabarimque bibunt, quos frigida misit
   <span>
    715
   </span>
   Nursia, et Ortinae classes populique Latini,
      quosque secans infaustum interluit Allia nomen:
      quam multi Libyco volvuntur marmore fluctus
      saevus ubi Orion hibernis conditur undis,
      vel cum sole novo densae torrentur aristae
   <span>
    720
   </span>
   aut Hermi campo aut Lyciae flaventibus arvis.
      scuta sonant pulsuque pedum conterrita tellus.
  </p>
  <p>
   Hinc Agamemnonius, Troiani nominis hostis,
      curru iungit Halaesus equos Turnoque ferocis
      mille rapit populos, vertunt felicia Baccho
   <span>
    725
   </span>
   Massica qui rastris, et quos de collibus altis
      Aurunci misere patres Sidicinaque iuxta
      aequora, quique Cales linquunt amnisque vadosi
      accola Volturni, pariterque Saticulus asper
      Oscorumque manus. teretes sunt aclydes illis
   <span>
    730
   </span>
   tela, sed haec lento mos est aptare flagello.
      laevas caetra tegit, falcati comminus enses.
  </p>
  <p>
   Nec tu carminibus nostris indictus abibis,
      Oebale, quem generasse Telon Sebethide nympha
      fertur, Teleboum Capreas cum regna teneret,
   <span>
    735
   </span>
   iam senior; patriis sed non et filius arvis
      contentus late iam tum dicione premebat
      Sarrastis populos et quae rigat aequora Sarnus,
      quique Rufras Batulumque tenent atque arva Celemnae,
      et quos maliferae despectant moenia Abellae,
   <span>
    740
   </span>
   Teutonico ritu soliti torquere cateias;
      tegmina quis capitum raptus de subere cortex
      aerataeque micant peltae, micat aereus ensis.
  </p>
  <p>
   Et te montosae misere in proelia Nersae,
      Ufens, insignem fama et felicibus armis,
   <span>
    745
   </span>
   horrida praecipue cui gens adsuetaque multo
      venatu nemorum, duris Aequicula glaebis.
      armati terram exercent semperque recentis
      convectare iuvat praedas et vivere rapto.
  </p>
  <p>
   Quin et Marruvia venit de gente sacerdos
   <span>
    750
   </span>
   fronde super galeam et felici comptus oliva
      Archippi regis missu, fortissimus Umbro,
      vipereo generi et graviter spirantibus hydris
      spargere qui somnos cantuque manuque solebat,
      mulcebatque iras et morsus arte levabat.
   <span>
    755
   </span>
   sed non Dardaniae medicari cuspidis ictum
      evaluit neque eum iuvere in vulnera cantus
      somniferi et Marsis quaesitae montibus herbae.
      te nemus Angitiae, vitrea te Fucinus unda,
      te liquidi flevere lacus.
   <span>
    760
   </span>
  </p>
  <p>
   Ibat et Hippolyti proles pulcherrima bello,
      Virbius, insignem quem mater Aricia misit,
      eductum Egeriae lucis umentia circum
      litora, pinguis ubi et placabilis ara Dianae.
      namque ferunt fama Hippolytum, postquam arte novercae
   <span>
    765
   </span>
   occiderit patriasque explerit sanguine poenas
      turbatis distractus equis, ad sidera rursus
      aetheria et superas caeli venisse sub auras,
      Paeoniis revocatum herbis et amore Dianae.
      tum pater omnipotens aliquem indignatus ab umbris
   <span>
    770
   </span>
   mortalem infernis ad lumina surgere vitae,
      ipse repertorem medicinae talis et artis
      fulmine Phoebigenam Stygias detrusit ad undas.
      at Trivia Hippolytum secretis alma recondit
      sedibus et nymphae Egeriae nemorique relegat,
   <span>
    775
   </span>
   solus ubi in silvis Italis ignobilis aevum
      exigeret versoque ubi nomine Virbius esset.
      unde etiam templo Triviae lucisque sacratis
      cornipedes arcentur equi, quod litore currum
      et iuvenem monstris pavidi effudere marinis.
   <span>
    780
   </span>
   filius ardentis haud setius aequore campi
      exercebat equos curruque in bella ruebat.
  </p>
  <p>
   Ipse inter primos praestanti corpore Turnus
      vertitur arma tenens et toto vertice supra est.
      cui triplici crinita iuba galea alta Chimaeram
   <span>
    785
   </span>
   sustinet Aetnaeos efflantem faucibus ignis;
      tam magis illa fremens et tristibus effera flammis
      quam magis effuso crudescunt sanguine pugnae.
      at levem clipeum sublatis cornibus Io
      auro insignibat, iam saetis obsita, iam bos,
   <span>
    790
   </span>
   argumentum ingens, et custos virginis Argus,
      caelataque amnem fundens pater Inachus urna.
      insequitur nimbus peditum clipeataque totis
      agmina densentur campis, Argivaque pubes
      Auruncaeque manus, Rutuli veteresque Sicani,
   <span>
    795
   </span>
   et Sacranae acies et picti scuta Labici;
      qui saltus, Tiberine, tuos sacrumque Numici
      litus arant Rutulosque exercent vomere collis
      Circaeumque iugum, quis Iuppiter Anxurus arvis
      praesidet et viridi gaudens Feronia luco;
   <span>
    800
   </span>
   qua Saturae iacet atra palus gelidusque per imas
      quaerit iter vallis atque in mare conditur Ufens.
  </p>
  <p>
   Hos super advenit Volsca de gente Camilla
      agmen agens equitum et florentis aere catervas,
      bellatrix, non illa colo calathisve Minervae
   <span>
    805
   </span>
   femineas adsueta manus, sed proelia virgo
      dura pati cursuque pedum praevertere ventos.
      illa vel intactae segetis per summa volaret
      gramina nec teneras cursu laesisset aristas,
      vel mare per medium fluctu suspensa tumenti
   <span>
    810
   </span>
   ferret iter celeris nec tingeret aequore plantas.
      illam omnis tectis agrisque effusa iuventus
      turbaque miratur matrum et prospectat euntem,
      attonitis inhians animis ut regius ostro
      velet honos levis umeros, ut fibula crinem
   <span>
    815
   </span>
   auro internectat, Lyciam ut gerat ipsa pharetram
      et pastoralem praefixa cuspide myrtum.
  </p>
 </body>
</div>