<div>
 Claudian: De Raptu Proserpinae III
 <body>
  <p class="pagehead">
   CLAUDIUS CLAUDIANUS
      DE RAPTU PROSERPINAE LIBER TERTIUS
  </p>
  <p class="border">
  </p>
  <p>
   <b>
    LIBER TERTIUS
   </b>
  </p>
  <p>
   Iuppiter interea cinctam Thaumantida nimbis
      ire iubet totoque deos arcessere mundo.
      Illa colorato Zephyros illapsa volatu
      numina conclamat pelagi Nymphasque morantes
      increpat et Fluvios humentibus evocat antris.
   <font size="2">
    5
   </font>
   Ancipites trepidique ruunt, quae causa quietos
      excierit, tanto quae res agitanda tumultu.
      Ut patuit stellata domus, considere iussi.
      Nec confusus honor. Caelestibus ordine sedes
      prima datur. Tractum proceres tenuere secundum
   <font size="2">
    10
   </font>
   aequorei, placidus Nereus, et lucida Phorci
      canities. Glaucum series extrema biformem
      accipit et certo mansurum Protea vultu.
      Nec non et senibus Fluviis concessa sedendi
      gloria. Plebeio stat cetera more iuventus,
   <font size="2">
    15
   </font>
   mille Amnes. Liquidis incumbunt patribus udae
      Naides et taciti mirantur sidera Fauni.
      Tum gravis ex alto genitor sic orsus Olympo:
      "Abduxere meas iterum mortalia curas,
      iam pridem neglecta mihi, Saturnia postquam
   <font size="2">
    20
   </font>
   otia et ignavi senium cognovimus aevi;
      sopitosque diu populos torpore paterno
      sollicitae placuit stimulis impellere vitae,
      incultis ne sponte seges grandesceret arvis,
      undaret neu silva favis, neu vina tumerent
   <font size="2">
    25
   </font>
   fontibus et totae fremerent in pocula ripae;
      haud equidem invideo (neque enim livescere fas est
      vel nocuisse deos), sed quod dissuasor honesti
      luxus et humanas oblimat copia mentes,
      provocet ut segnes animos rerumque remotas
   <font size="2">
    30
   </font>
   ingeniosa vias paulatim exploret egestas
      utque artes pariat sollertia, nutriat usus.
      Nunc mihi cum magnis instat Natura querellis
      humanum relevare genus, durumque tyrannum
      immitemque vocat regnataque saecula patri
   <font size="2">
    35
   </font>
   commemorat parcumque Iovem se divite clamat,
      qui campos horrere situ dumisque repleri
      rura velim nullisque exornem fructibus annum.
      Se iam, quae genetrix mortalibus ante fuisset,
      in dirae subito mores transisse novercae.
   <font size="2">
    40
   </font>
   Quid mentem traxisse polo, quid profuit altum
      erexisse caput, pecudum si more pererrant
      avia, si frangunt communia pabula glandes?
      Haecine vita iuvat silvestribus abdita lustris
      indiscreta feris? Tales cum saepe parentis
   <font size="2">
    45
   </font>
   pertulerim questus, tandem clementior orbi
      Chaonio statui gentes avertere victu.
      Atque ideo Cererem, quae nunc ignara malorum
      verberat Idaeos torva cum matre leones,
      per mare, per terras avido di.scurrere luctu
   <font size="2">
    50
   </font>
   decretum, natae donec laetata repertae
      indicio tribuat fruges currusque feratur
      nubibus ignotas populis sparsurus aristas
      et iuga caerulei subeant Actaea dracones.
      Quod si quis Cereri raptorem prodere divum
   <font size="2">
    55
   </font>
   audeat, imperii molem pacemque profundam
      obtestor rerum, natus licet ille sororve
      vel coniunx fuerit natarumve agminis una,
      se licet illa meo conceptam vertice iactet,
      sentiet iratum, procul aegide sentiet ictum
   <font size="2">
    60
   </font>
   fulminis et genitum divina sorte pigebit
      optabitque mori: tunc vulnere saucius ipsi
      tradetur genero, passurus prodita regna,
      et sciet an propriae conspirent Tartara causae.
      Hoc sanctum; mansura fluant hoc ordine fata."
   <font size="2">
    65
   </font>
   Dixit et horrendo concussit sidera motu.
      At procul armisoni Cererem sub rupibus antri
      securam placidamque diu iam certa peracti
      terrebant simulacra mali noctesque timorem
      ingeminant omnique perit Proserpina somno.
   <font size="2">
    70
   </font>
   Namque modo adversis invadi viscera telis,
      nunc sibi mutatas horret pallescere vestes,
      nunc steriles mediis frondere Penatibus ornos.
      Stabat praeterea luco dilectior omni
      laurus, virgineos quondam quae fronde pudica
   <font size="2">
    75
   </font>
   umbrabat thalamos; hanc imo stipite caesam
      vidit et incomptos foedari pulvere ramos,
      quaesivitque nefas. Dryades dixere gementes
      Tartarea Furias debellavisse bipenni.
      Sed tunc ipsa, sui iam non ambagibus ullis
   <font size="2">
    80
   </font>
   nuntia, materno facies ingesta sopori:
      namque videbatur tenebroso obtecta recessu
      carceris et saevis Proserpina vincta catenis,
      non qualem Siculis olim mandaverat arvis,
      nec qualem roseis nuper convallibus Aetnae
   <font size="2">
    85
   </font>
   suspexere deae. Squalebat pulchrior auro
      caesaries et nox oculorum infecerat ignes
      exhaustusque gelu pallet rubor, ille superbi
      flammeus oris honos et non cessura pruinis
      membra colorantur picei caligine regni.
   <font size="2">
    90
   </font>
   Ergo hanc ut dubio vix tandem agnoscere visu
      evaluit: "Cuius tot poenae criminis?" inquit
      "unde haec informis macies? Cui tanta potestas
      in me saevitiae? Rigidi cur vincula ferri
      vix aptanda feris molles meruere lacerti?
   <font size="2">
    95
   </font>
   Tu mea, tu proles? An vana fallimur umbra?"
      Illa refert: "Heu dira parens nataeque peremptae
      immemor, heu fulvas animo transgressa leaenas,
      tantane te nostri tenuere oblivia? Tantum
      unica despicior? Certe Proserpina nomen
   <font size="2">
    100
   </font>
   dulce tibi, tali quae nunc, ut cernis, hiatu
      suppliciis inclusa teror! Tu saeva choreis
      indulges Phrygias vel nunc interstrepis urbes?
      Quod si non omnem pepulisti pectore matrem,
      si tua nata, Ceres, et non me Caspia
   <font size="2">
    105
   </font>
   tigris edidit, his, oro, miseram defende cavernis
      inque superna refer. Prohibent si fata reverti,
      vel tantum visura veni." Sic fata trementes
      tendere conatur palmas: vis improba ferri
      impedit et motae somnum solvere catenae.
   <font size="2">
    110
   </font>
   Obriguit visis. Gaudet non vera fuisse,
      complexu caruisse dolet. Penetralibus amens
      prosilit et tali compellat voce Cybeben:
      "Iam non ulterius Phrygia tellure morabor,
      sancta parens: revocat tandem custodia cari
   <font size="2">
    115
   </font>
   pignoris et cunctis obiecti fraudibus anni.
      Nec mihi, Cyclopum quamvis exstructa caminis,
      culmina fida satis. Timeo ne fama latebras
      prodiderit leviusque meum Trinacria celet
      depositum. Terret nimium vulgata locorum
   <font size="2">
    120
   </font>
   nobilitas. Aliis sedes obscurior oris
      exquirenda mihi. Gemitu flammisque propinquis
      Enceladi nequeunt umbracula nostra taceri.
      Somnia quin etiam variis infausta figuris
      saepe monent nullusque dies non triste minatur
   <font size="2">
    125
   </font>
   augurium. Quotiens flaventia serta comarum
      sponte cadunt, quotiens exundat ab ubere sanguis,
      larga vel invito prorumpunt flumina vultu
      iniussaeque manus mirantia pectora tundunt!
      Si buxus inflare velim, ferale gemiscunt,
   <font size="2">
    130
   </font>
   tympana si quatiam, planctus mihi tympana reddunt.
      Ah vereor, ne quid portendant omina veri!
      Heu longae nocuere morae!" "Procul irrita venti
      dicta ferant" subicit Cybele "nec tanta Tonanti
      segnities, ut non pro pignore fulmina mittat.
   <font size="2">
    135
   </font>
   I tamen et nullo turbata revertere casu."
      Haec ubi, digreditur templis. Sed nulla ruenti
      mobilitas. Tardos queritur non ire dracones
      immeritasque movens alterno verbere pennas
      Sicaniam quaerit, cum nondum ascenderit Idam.
   <font size="2">
    140
   </font>
   Cuncta pavet speratque nihil. Sic aestuat ales,
      quae teneros humili fetus commiserit orno
      allatura cibos et plurima cogitat absens,
      ne gracilem ventus discusserit arbore nidum,
      ne furtum pateat homini, ne praeda colubris.
   <font size="2">
    145
   </font>
   Ut domus excubiis incustodita remotis
      et resupinati neglecto cardine postes,
      flebilis et tacitae species apparuit aulae,
      non exspectato respectu cladis amictus
      conscidit et fractas cum crine avellit aristas.
   <font size="2">
    150
   </font>
   Haeserunt lacrimae, nec vox aut spiritus oris
      redditur, atque imis vibrat timor ossa medullis.
      Succidui titubant gressus; foribusque reclusis,
      dum vacuas sedes et desolata pererrat
      atria, semirutas confuso stamine telas
   <font size="2">
    155
   </font>
   atque interruptas agnoscit pectinis artes.
      Divinus perit ille labor spatiumque relictum
      audax sacrilego supplebat aranea textu.
      Nec deflet plangitve malum: tantum oscula telae
      figit et abrumpit mutas in fila querellas,
   <font size="2">
    160
   </font>
   attritosque manu radios proiectaque pensa
      cunctaque virgineo sparsa oblectamina ludo
      ceu natam pressat gremio, castumque cubile
      desertosque toros et, sicubi sederat olim,
      perlegit: attonitus stabulo ceu pastor inani,
   <font size="2">
    165
   </font>
   cui pecus aut rabies Poenorum inopina leonum
      aut populatrices infestavere catervae;
      serus at ille redit vastataque pascua lustrans
      non responsuros ciet imploratque iuvencos.
      Atque ibi secreta tectorum in parte iacentem
   <font size="2">
    170
   </font>
   conspicit Electram natae quae sedula nutrix
      Oceani priscas inter notissima Nymphas.
      Par Cereri pietas. Haec post cunabula dulci
      ferre sinu summoque Iovi deducere parvam
      sueverat et genibus ludentem aptare paternis.
   <font size="2">
    175
   </font>
   Haec comes, haec custos, haec proxima mater haberi.
      Tunc laceras effusa comas et pulvere canos
      sordida sidereae raptus lugebat alumnae.
      Hanc aggressa Ceres, postquam suspiria tandem
      laxavit frenosque dolor: "Quod cernimus" inquit
   <font size="2">
    180
   </font>
   "excidium? Cui praeda feror? Regnatne maritus
      an caelum Titanes habent? Quae talia vivo
      ausa Tonante manus? Rupitne Typhoeia cervix
      Inarimen? Fractane iugi compage Vesevi
      Alcyoneus Tyrrhena pedes per stagna cucurrit?
   <font size="2">
    185
   </font>
   An vicina mihi quassatis faucibus Aetna
      protulit Enceladum? Nostros an forte Penates
      appetiit centum Briareia turba lacertis?
      Heu, ubi nunc est nata mihi? Quo mille ministrae,
      quo Cyane? Volucres quae vis Sirenas abegit?
   <font size="2">
    190
   </font>
   Haeccine vestra fides? Sic fas aliena tueri
      pignora?" Contremuit nutrix maerorque pudori
      cedit et aspectus miserae non ferre parentis
      emptum morte velit longumque immota moratur
      auctorem dubium certumque expromere funus.
   <font size="2">
    195
   </font>
   Vix tamen haec: "Acies utinam vesana Gigantum
      hanc dederit cladem! Levius communia tangunt;
      sed divae, multoque minus quod rere, sorores
      in nostras (nimium) coniuravere ruinas.
      Insidias Superum, cognatae vulnera cernis
   <font size="2">
    200
   </font>
   invidiae. Phlegra nobis infensior aether.
      Florebat tranquilla domus nec limina virgo
      linquere nec virides audebat visere saltus
      praeceptis obstricta tuis. Telae labor illi,
      Sirenes requies; sermonum gratia mecum,
   <font size="2">
    205
   </font>
   mecum somnus erat cautique per atria ludi,
      cum subito (dubium est quonam monstrante latebras
      rescierit) Cytherea venit suspectaque nobis
      ne foret, hinc Phoeben comites, hinc Pallada iunxit.
      Protinus effuso laetam se fingere risu,
   <font size="2">
    210
   </font>
   nec semel amplecti nomenque iterare sororis
      et dura de matre queri, quae tale recessu
      maluerit damnare decus vetitamque dearum
      colloquio patriis procul amandaverit astris.
      Nostra rudis gaudere malis et nectare largo
   <font size="2">
    215
   </font>
   instaurare dapes. Nunc arma habitumque Dianae
      induitur digitisque attemptat mollibus arcum.
      Nunc crinita iubis galeam, laudante Minerva,
      implet et ingentem clipeum gestare laborat.
      Prima Venus campos Aetnaeaque rura maligno
   <font size="2">
    220
   </font>
   ingerit affatu. Vicinos callida flores
      ingeminat meritumque loci velut inscia quaerit
      nec credit, quod bruma rosas innoxia servet,
      quod gelidi rubeant alieno germine menses,
      verna nec iratum timeant virgulta Booten.
   <font size="2">
    225
   </font>
   Dum loca miratur, studio dum flagrat eundi,
      persuadet. Teneris, heu! lubrica moribus aetas.
      Quos ego nequidquam planctus, quas irrita fudi
      ore preces! Ruit illa tamen confisa sororum
      praesidio. Famulae longo ordine Nymphae.
   <font size="2">
    230
   </font>
   Itur in aeterno vestitos gramine colles
      et prima sub luce legunt, cum rore serenus
      albet ager sparsosque bibunt violaria sucos.
      Sed postquam medio sol altior institit axi,
      ecce polum nox foeda rapit tremefactaque nutat
   <font size="2">
    235
   </font>
   insula cornipedum strepitu pulsuque rotarum;
      nosse nec aurigam licuit, seu mortifer ille,
      seu mors ipsa fuit. Livor permanat in herbas,
      deficiunt rivi, squalent rubigine prata
      et nihil afflatum vivit. Pallere ligustra,
   <font size="2">
    240
   </font>
   exspirare rosas, decrescere lilia vidi.
      Ut rauco reduces tractu detorsit habenas,
      nox sua prosequitur currum; lux redditur orbi,
      Persephone nusquam. Voto rediere peracto
      nec mansere deae. Mediis invenimus arvis
   <font size="2">
    245
   </font>
   exanimem Cyanen. Cervix redimita iacebat
      et caligantes marcebant fronte coronae.
      Aggredimur subito et casus scitamur eriles
      (nam propior cladi steterat): quis vultus equorum?
      Quis regat? Illa nihil, tacito sed laesa veneno
   <font size="2">
    250
   </font>
   solvitur in laticem. Subrepit crinibus umor.
      Liquitur in roremque pedes et brachia manant
      nostraque mox lambit vestigia perspicuus fons.
      Discedunt aliae. Rapidis Acheloides alis
      sublatae Siculi latus obsedere Pelori
   <font size="2">
    255
   </font>
   accensaeque malo iam non impune canoras
      in pestem vertere lyras; vox blanda carinas
      alligat, audito frenantur carmine remi.
      Sola domi luctu senium tractura relinquor."
      Haeret adhuc suspensa Ceres et singula demens
   <font size="2">
    260
   </font>
   ceu nondum transacta timet; mox lumina torquens
      vultu ad caelicolas furiato pectore fertur.
      Arduus Hyrcana quatitur sic matre Niphates,
      cuius Achaemenio regi ludibria natos avexit
      tremebundus eques. Fremit illa marito
   <font size="2">
    265
   </font>
   mobilior Zephyro totamque virentibus iram
      dispergit maculis timidumque hausura profundo
      ore virum vitreae tardatur imagine formae.
      Haud aliter toto genetrix bacchatur Olympo:
      "Reddite" vociferans "non me vagus edidit amnis,
   <font size="2">
    270
   </font>
   non Dryadum de plebe sumus. Turrita Cybebe
      me quoque Saturno genuit. Quo iura deorum,
      quo leges cecidere poli? quid vivere recte
      proderit? En audet noti Cytherea pudoris
      ostentare suos post Lemnia vincula vultus.
   <font size="2">
    275
   </font>
   Hos animos bonus ille sopor castumque cubile
      praebuit? amplexus hoc promeruere pudici?
      Nec mirum, si turpe nihil post talia ducit.
      Quid vos expertes thalami? tantumne relictus
      virginitatis honos? tantum mutata voluntas?
   <font size="2">
    280
   </font>
   Iam Veneri iunctae, sociis raptoribus, itis?
      O templis Scythiae atque hominem sitientibus aris
      utraque digna coli! Tanti quae causa furoris?
      Quam mea vel tenui dicto Proserpina laesit?
      Scilicet aut caris pepulit te, Delia, silvis,
   <font size="2">
    285
   </font>
   aut tibi commissas rapuit, Tritonia, pugnas.
      An gravis eloquio? Vestros an forte petebat
      importuna choros? Atqui Trinacria longe,
      esset ne vobis oneri, deserta colebat.
      Quid latuisse iuvat? Rabiem livoris acerbi
   <font size="2">
    290
   </font>
   nulla potest placare quies." His increpat omnes
      vocibus. Ast illae (prohibet sententia patris)
      aut reticent aut nosse negant responsaque matri
      dant lacrimas. Quid agat? Rursus se victa remittit
      inque humiles devecta preces: "Ignoscite, si quid
   <font size="2">
    295
   </font>
   intumuit pietas, si quid flagrantius actum
      quam miseros decuit. Supplex miserandaque vestris
      advolvor genibus. Liceat cognoscere sortem.
      Hoc tantum liceat: certos habuisse dolores.
      Scire peto quae forma mali; quamcumque dedistis
   <font size="2">
    300
   </font>
   fortunam, sit nota, feram fatumque putabo
      non scelus. Aspectum precor indulgete parenti;
      non repetarn; quaesita manu securus habeto,
      quisquis es; affirmo praedam; desiste vereri.
      Quod si nos aliquo praevenit foedere raptor,
   <font size="2">
    305
   </font>
   tu certe, Latona, refer: confessa Diana
      forte tibi. Nosti, quid sit Lucina, quis horror
      pro genitis et quantus amor, partusque tulisti
      tu geminos: haec una mihi. Sic crine fruaris
      semper Apollineo, sic me felicior aevum
   <font size="2">
    310
   </font>
   mater agas." Largis tunc imbribus ora madescunt.
      "Quid? tantum dignum fieri dignumque taceri?
      Hei mihi, discedunt omnes. Quid vana moraris
      ulterius? Non bella palam caelestia sentis?
      Quin potius natam pelago terrisque requiris?
   <font size="2">
    315
   </font>
   Accingar lustrare diem: per devia rerum
      indefessa ferar; nulla cessabitur hora;
      non requies, non somnus erit, dum pignus ademptum
      inveniam, gremio quamvis mergatur Hiberae
      Tethyos et rubro iaceat vallata profundo.
   <font size="2">
    320
   </font>
   Non Rheni glacies, non me Rhipaea tenebunt
      frigora, non dubio Syrtis cunctabitur aestu.
      Stat finem penetrare Noti Boreaeque nivalem
      vestigare domum. Primo calcabitur Atlas
      occasu facibusque meis lucebit Hydaspes.
   <font size="2">
    325
   </font>
   Impius errantem videat per rura per urbes
      Iuppiter. Exstincta satietur paelice Iuno.
      Insultate mihi, caelo regnate superbi, ducite
      praeclarum Cereris de stirpe triumphum."
      Haec fatur notaeque iugis illabitur Aetnae
   <font size="2">
    330
   </font>
   noctivago taedas informatura labori.
      Lucus erat prope flumen Acin, quod candida praefert
      saepe mari pulchroque secat Galatea natatu,
      densus et innexis Aetnaea cacumina ramis
      qua licet usque tegens. Illic posuisse cruentam
   <font size="2">
    335
   </font>
   aegida captivamque pater post proelia praedam
      advexisse datur. Phlegraeis silva superbit
      exuviis totumque nemus victoria vestit.
      Hic patuli rictus et prodigiosa Gigantum
      tergora dependent et adhuc crudele minantur
   <font size="2">
    340
   </font>
   affixae truncis facies immaniaque ossa
      serpentum passim cumulis exsanguibus albent
      et rigidae multo suspirant fulmine pelles
      nullaque non magni iactat se nominis arbor.
      Haec centumgemini strictor Aegaeonis enses
   <font size="2">
    345
   </font>
   curvata vix fronde levat. Liventibus illa
      exsultat Coei spoliis. Haec arma Mimantis
      sustinet. Hos onerat ramos exutus Ophion.
      Altior at cunctis abies umbrosaque late
      ipsius Enceladi fumantia gestat opima
   <font size="2">
    350
   </font>
   summi terrigenum regis caderetque gravata
      pondere, ni lassam fulciret proxima quercus.
      Inde timor numenque loco nemorisque senectae
      parcitur aetheriisque nefas nocuisse tropaeis.
      Pascere nullus oves nec robora laedere Cyclops
   <font size="2">
    355
   </font>
   audet et ipse fugit sacra Polyphemus ab umbra.
      Non tamen hoc tardata Ceres. Accenditur ultro
      religione loci vibratque infesta securim,
      ipsum etiam feritura Iovem. Succidere pinus,
      haud magis enodes dubitat prosternere cedros
   <font size="2">
    360
   </font>
   exploratque obiens truncos rectique tenorem
      stipitis et certo pertemptat brachia nisu.
      Sic qui vecturus longinqua per aequora merces
      molitur tellure ratem vitamque procellis
      obiectare parat, fagos metitur et alnos
   <font size="2">
    365
   </font>
   et varium rudibus silvis accommodat usum:
      quae longa est, tumidis praebebit cornua velis;
      quae fortis, clavo potior, quae lenta, favebit
      remigio; stagni patiens aptanda carinae.
      Tollebant geminae capita inviolata cupressus
   <font size="2">
    370
   </font>
   cespite vicino, quales non rupibus Idae
      miratur Simois, quales non divite ripa
      lambit Apollinei nemoris nutritor Orontes.
      Germanas adeo credas: sic frontibus aequis
      exstant et socio despectant vertice lucum.
   <font size="2">
    375
   </font>
   Hae placuere faces. Pernix invadit utramque
      cincta sinus, exserta manus, armata bipenni
      alternasque ferit totisque obnixa trementes
      viribus impellit. Pariter traxere ruinam
      et pariter posuere comas campoque recumbunt,
   <font size="2">
    380
   </font>
   Faunorum Dryadumque dolor. Complectitur ambas,
      sicut erant, alteque levat retroque solutis
      crinibus ascendit fastigia montis anheli,
      exsuperatque aestus et nulli pervia saxa
      atque indignantes vestigia calcat harenas.
   <font size="2">
    385
   </font>
   Qualis pestiferas animare ad crimina taxos
      torva Megaera ruit, Cadmi seu moenia poscat,
      sive Thyesteis properet saevire Mycenis.
      Dant tenebrae Manesque locum plantisque resultant
      Tartara ferratis, donec Phlegethontis in unda
   <font size="2">
    390
   </font>
   constitit et plenos excepit lampade fluctus.
      Postquam perventum scopuli flagrantis in ora,
      protinus arsuras aversa fronte cupressus
      faucibus iniecit mediis lateque cavernas
      texit et undantem flammis obstruxit hiatum.
   <font size="2">
    395
   </font>
   Compresso mons igne tonat claususque laborat
      Mulciber. Obducti nequeunt exire vapores.
      Coniferi micuere apices crevitque favillis
      Aetna novis. Strident admisso sulphure rami.
      Tum, ne deficerent tantis erroribus ignes,
   <font size="2">
    400
   </font>
   semper inocciduos insopitosque manere
      iussit et arcano perfudit robora suco,
      quo Phaethon irrorat equos, quo Luna iuvencos.
      Iamque soporiferas nocturna silentia terris
      explicuere vices: laniato pectore longas
   <font size="2">
    405
   </font>
   inchoat illa vias, et sic ingressa profatur:
      "Non tales gestare tibi, Proserpina, taedas
      sperabam, sed vota mihi communia matrum
      et thalami festaeque faces caeloque canendus
      ante oculos Hymenaeus erat. Sic numina fatis
   <font size="2">
    410
   </font>
   volvimur et nullo Lachesis discrimine saevit?
      Quam nuper sublimis eram quantisque procorum
      cingebar studiis! Quae non mihi pignus ob unum
      cedebat numerosa parens! Tu prima voluptas,
      tu postrema mihi; per te fecunda videbar.
   <font size="2">
    415
   </font>
   O decus, o requies, o grata superbia matris:
      qua gessi florente deam, qua sospite nusquam
      inferior Iunone fui, nunc squalida, vilis.
      Hoc placitum patri. Cur autem ascribimus illum
      his lacrimis? Ego te, fateor, crudelis ademi,
   <font size="2">
    420
   </font>
   quae te deserui solamque instantibus ultro
      hostibus exposui. Raucis secura fruebar
      nimirum thiasis et laeta sonantibus armis
      iungebam Phrygios, cum tu raperere, leones.
      Accipe, quas merui, poenas. En ora fatiscunt
   <font size="2">
    425
   </font>
   vulneribus grandesque rubent in pectore sulci.
      Immemor en uterus crebro contunditur ictu.
      Qua te parte poli, quo te sub cardine quaeram?
      Quis monstrator erit? Quae me vestigia ducent?
      Quis currus? Ferus ille quis est? Terraene marisne
   <font size="2">
    430
   </font>
   incola? Quae volucrum deprendam signa rotarum?
      Ibo, ibo quocumque pedes, quocumque iubebit
      casus. Sic Venerem quaerat deserta Dione.
      Efficietne labor? Rursus te, nata, licebit
      amplecti? Manet ille decor? manet ille genarum
   <font size="2">
    435
   </font>
   fulgor? An infelix talem fortasse videbo,
      qualis nocte venis, qualem per somnia vidi?"
      Sic ait et prima gressus molitur ab Aetna,
      exitiique reos flores ipsumque rapinae
      detestata locum sequitur dispersa viarum
   <font size="2">
    440
   </font>
   indicia et pleno rimatur lumine campos
      inclinatque faces. Omnis madet orbita fletu.
      Omnibus admugit; quocumque it in aequore, fulvis
      adnatat umbra fretis extremaque lucis imago
      Italiam Libyamque ferit. Clarescit Etruscum
   <font size="2">
    445
   </font>
   litus et accenso resplendent aequore Syrtes.
      Antra procul Scyllaea petit canibusque reductis
      pars stupefacta silet, pars nondum exterrita latrat.
  </p>
  <p class="border">
  </p>
 </body>
</div>