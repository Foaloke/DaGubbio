<div>
 P. VERGILI MARONIS ECLOGA PRIMA
 <body>
  <p class="pagehead">
   P. VERGILI MARONIS ECLOGA PRIMA
  </p>
  <p class="internal_navigation">
  </p>
  <p>
   <font size="3">
    Meliboeus
   </font>
  </p>
  <p>
   Tityre, tu patulae recubans sub tegmine fagi
      silvestrem tenui Musam meditaris avena;
      nos patriae fines et dulcia linquimus arva.
      nos patriam fugimus; tu, Tityre, lentus in umbra
      formosam resonare doces Amaryllida silvas.
   <font size="2">
    5
   </font>
   <font size="3">
    Tityrus
   </font>
  </p>
  <p>
   O Meliboee, deus nobis haec otia fecit.
      namque erit ille mihi semper deus, illius aram
      saepe tener nostris ab ovilibus imbuet agnus.
      ille meas errare boves, ut cernis, et ipsum
      ludere quae vellem calamo permisit agresti.
   <font size="2">
    10
   </font>
   <font size="3">
    Meliboeus
   </font>
  </p>
  <p>
   Non equidem invideo, miror magis; undique totis
      usque adeo turbatur agris. en ipse capellas
      protenus aeger ago; hanc etiam vix, Tityre, duco.
      hic inter densas corylos modo namque gemellos,
      spem gregis, a, silice in nuda conixa reliquit.
   <font size="2">
    15
   </font>
   saepe malum hoc nobis, si mens non laeva fuisset,
      de caelo tactas memini praedicere quercus.
      sed tamen iste deus qui sit da, Tityre,nobis.
   <font size="3">
    Tityrus
   </font>
  </p>
  <p>
   Urbem quam dicunt Romam, Meliboee, putavi
      stultus ego huic nostrae similem, cui saepe solemus
   <font size="2">
    20
   </font>
   pastores ovium teneros depellere fetus.
      sic canibus catulos similes, sic matribus haedos
      noram, sic parvis componere magna solebam.
      verum haec tantum alias inter caput extulit urbes
      quantum lenta solent inter viburna cupressi.
   <font size="2">
    25
   </font>
   <font size="3">
    Meliboeus
   </font>
  </p>
  <p>
   Et quae tanta fuit Romam tibi causa videndi?
   <font size="3">
    Tityrus
   </font>
  </p>
  <p>
   Libertas, quae sera tamen respexit inertem,
      candidior postquam tondenti barba cadebat,
      respexit tamen et longo post tempore venit,
      postquam nos Amaryllis habet, Galatea reliquit.
   <font size="2">
    30
   </font>
   namque - fatebor enim - dum me Galatea tenebat,
      nec spes libertatis erat nec cura peculi.
      quamvis multa meis exiret victima saeptis
      pinguis et ingratae premeretur caseus urbi,
      non umquam gravis aere domum mihi dextra redibat.
   <font size="2">
    35
   </font>
   <font size="3">
    Meliboeus
   </font>
  </p>
  <p>
   Mirabar quid maesta deos, Amarylli, vocares,
      cui pendere sua patereris in arbore poma.
      Tityrus hinc aberat. ipsae te, Tityre, pinus,
      ipsi te fontes, ipsa haec arbusta vocabant.
   <font size="3">
    Tityrus
   </font>
  </p>
  <p>
   Quid facerem? neque servitio me exire licebat
   <font size="2">
    40
   </font>
   nec tam praesentis alibi cognoscere divos.
      hic illum vidi iuvenem, Meliboee, quot annis
      bis senos cui nostra dies altaria fumant,
      hic mihi responsum primus dedit ille petenti:
      'pascite ut ante boves, pueri, submittite tauros.'
   <font size="2">
    45
   </font>
   <font size="3">
    Meliboeus
   </font>
  </p>
  <p>
   Fortunate senex, ergo tua rura manebunt
      et tibi magna satis, quamvis lapis omnia nudus
      limosoque palus obducat pascua iunco.
      non insueta gravis temptabunt pabula fetas
      nec mala vicini pecoris contagia laedent.
   <font size="2">
    50
   </font>
   fortunate senex, hic inter flumina nota
      et fontis sacros frigus captabis opacum;
      hinc tibi, quae semper, vicino ab limite saepes
      Hyblaeis apibus florem depasta salicti
      saepe levi somnum suadebit inire susurro;
   <font size="2">
    55
   </font>
   hinc alta sub rupe canet frondator ad auras,
      nec tamen interea raucae, tua cura, palumbes
      nec gemere aeria cessabit turtur ab ulmo.
   <font size="3">
    Tityrus
   </font>
  </p>
  <p>
   Ante leves ergo pascentur in aethere cervi
      et freta destituent nudos in litore pisces,
   <font size="2">
    60
   </font>
   ante pererratis amborum finibus exsul
      aut Ararim Parthus bibet aut Germania Tigrim,
      quam nostro illius labatur pectore vultus.
   <font size="3">
    Meliboeus
   </font>
  </p>
  <p>
   At nos hinc alii sitientis ibimus Afros,
      pars Scythiam et rapidum cretae veniemus Oaxen
   <font size="2">
    65
   </font>
   et penitus toto divisos orbe Britannos.
      en umquam patrios longo post tempore finis
      pauperis et tuguri congestum caespite culmen,
      post aliquot, mea regna, videns mirabor aristas?
      impius haec tam culta novalia miles habebit,
   <font size="2">
    70
   </font>
   barbarus has segetes. en quo discordia civis
      produxit miseros; his nos consevimus agros!
      insere nunc, Meliboee, piros, pone ordine vites.
      ite meae, felix quondam pecus, ite capellae.
      non ego vos posthac viridi proiectus in antro
   <font size="2">
    75
   </font>
   dumosa pendere procul de rupe videbo;
      carmina nulla canam; non me pascente, capellae,
      florentem cytisum et salices carpetis amaras.
   <font size="3">
    Tityrus
   </font>
  </p>
  <p>
   Hic tamen hanc mecum poteras requiescere noctem
      fronde super viridi. sunt nobis mitia poma,
   <font size="2">
    80
   </font>
   castaneae molles et pressi copia lactis,
      et iam summa procul villarum culmina fumant
      maioresque cadunt altis de montibus umbrae.
  </p>
 </body>
</div>