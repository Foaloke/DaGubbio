<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen V
    </font>
   </p>
   <p>
    <font size="4">
     I
        Multiformis hominum fraus et injustitia,
        letalis ambitio, furtum, lenocinia
        cogunt, ut sic ordiar conversus ad vitia:
        quis furor, o cives, quae tanta licentia?
    </font>
   </p>
   <p>
    <font size="4">
     II
        Luxus, avaritia, gloria macelli,
        infamis concubitus patrantis ocelli,
        quicquid agunt homines animo rebelli,
     <i>
      gaudia, discursus nostri farrago libelli.
     </i>
    </font>
   </p>
   <p>
    <font size="4">
     III
        Tot sordes luxuriae, mundi tot tumultus
        tot inmutant species, tot assumunt cultus,
        ut iam dicat aliquis animo consultus:
     <i>
      'quo teneam nodo mutantem Prothea vultus?'
     </i>
    </font>
   </p>
   <p>
    <font size="4">
     IV
        Cum mundum intuear sordis fluxu mersum
        et naturae penitus ordinem perversum
        et hunc a principibus in vulgus dispersum:
     <i>
      si natura negat, facit indignatio versum.
     </i>
    </font>
   </p>
   <p>
    <font size="4">
     V
        In primis pontifices et prelatos noto,
        nam iste grex hominum canone remoto
        totus est in poculis, totus lucri voto
     <i>
      estuat et vitae disconvenit ordine toto.
     </i>
    </font>
   </p>
   <p>
    <font size="4">
     VI
        Heu quam nugatorii praesules moderni!
        Dici debent potius praetores Averni
        vel spretores melius judicis aeterni.
     <i>
      potores bibuli media de nocte Falerni.
     </i>
    </font>
   </p>
   <p>
    <font size="4">
     VII
        Dic Papa, dic Pontifex, spes sponsi, sponsae dos,
        cur mores redarguis et sermones foedos,
        cum sis pejor pessimis, haedus inter haedos,
     <i>
      inter Socraticos notissima fossa cinedos!
     </i>
    </font>
   </p>
   <p>
    <font size="4">
     VIII
        Roma datis opibus in tumorem crescit
        et, quo plus infuderis, magis intumescit;
        nam sicut Oracii versus innotescit,
     <i>
      sincerum nisi vas, quodcumque infundis, acescit.
     </i>
    </font>
   </p>
   <p>
    <font size="4">
     IX
        Roma solvit nuptias contra nutum Dei,
        pervertit judicium, fovet partem rei.
        pretiosa quaelibet famulantur ei,
     <i>
      India mittit ebur, molles sua thura Sabei.
     </i>
    </font>
   </p>
   <p>
    <font size="4">
     X
        Roma metit omnia quadam falce manuum,
        accipit ab omnibus, nulli reddit mutuum;
        de te, Roma, sonuit illud non ambiguum;
     <i>
      alterius siccas pocula, nemo tuum.
     </i>
    </font>
   </p>
   <p>
    <font size="4">
     XI
        Eligendi praesulis quotiens fit mentio,
        in primis requiritur, cum quanto marsupio
        interesse poterit Romano concilio,
        et ita de moribus ultima fit questio.
    </font>
   </p>
   <p>
    <font size="4">
     XII
        Proh si scires, quanta sit vanitas claustralium,
        quam duri, quam dispares vitae precedentium!
        Ex ipsis conjiceres finem rerum omnium,
        quoniam jam caritas refrigescit plurium.
    </font>
   </p>
   <p>
    <font size="4">
     XIII
        Coenobita quilibet vivit dissolutus,
        effrons, nec jam loquitur signo vel per nutus;
        nam in claustris, ubi grex solet esse mutus,
     <i>
      vivitur ex rapto, non hospes ab hospite tutus.
     </i>
    </font>
   </p>
   <p>
    <font size="4">
     XIV
        Jam plus equo satagit Martha sive Lia,
        minus aequo nititur Rachel et Maria;
        nulla partem eligit meliorem, quia
        jejune deficiunt pariter in via.
    </font>
   </p>
   <p>
    <font size="4">
     XV
        Quis nunc imitator est illius Johannis,
        cujus erat tegimen cameli pro pannis,
        epulum silvestre mel, potus purus amnis?
     <i>
      Laudamus veteres, set nostris utimur annis.
     </i>
    </font>
   </p>
   <p>
    <font size="4">
     XVI
        Clerus, qui sors Domini vocati deberet,
        hic est, cui precipue sordis fex adhaeret;
        vox ergo prophetica locum nunc haberet;
        omne caput languidum et omne cor maeret.
    </font>
   </p>
   <p>
    <font size="4">
     XVII
        Qui sunt, qui Ecclesiam vendunt et mercantur?
        Qui sunt fornicarii, qui sunt, qui mechantur,
        qui naturam transvolant et abhominantur?
     <i>
      Qui sunt hi? Clerici, -ne longe exempla petantur.
     </i>
    </font>
   </p>
   <p>
    <font size="4">
     XVIII
        Clamabat decalogus, ne quis pejeraret,
        ne quis adulterium furtumve patraret,
        set Naso prevalet, a quo dictum claret:
     <i>
      Jupiter esse pium statuit, quodcumque juvaret.
     </i>
    </font>
   </p>
   <p>
    <font size="4">
     XIX
        Quid mirum, si tendimus homines ad imum?
        Humus humum sapere debet, limus limum.
        imitemur igitur hec dicentem mimum:
     <i>
      O cives, cives, quaerenda pecunia primum.
     </i>
    </font>
   </p>
   <p>
    <font size="4">
     XX
        Si vis esse mundo te gratum et benignum
        et ferre prae aliis triumphale signum,
        si vis esse locuples, opus fac malignum,
     <i>
      aude aliquid brevibus Giaris et carcere dignum.
     </i>
    </font>
   </p>
   <p>
    <font size="4">
     XXI
        Set ne vos detineam per ambages multas,
        fere mentes omnium vitio sepultas
        demolitur, allicit, reddit inconsultas
     <i>
      ambitus et luxus et opum metuenda faculatas.
     </i>
    </font>
   </p>
   <p>
    <font size="4">
     XXII
        Ab istis excipitur solus hic Fulmarus,
        larga manu fulgurat, genere praeclarus;
        solus inter avidos vivit non avarus,
     <i>
      inde manu fulgens vel avari fulgor amarus.
     </i>
    </font>
   </p>
   <p>
    <font size="4">
     XXIII
        Mos Fulmari praecipit locum dare vago,
        nam Fulmaro displicet avari vorago;
        Fulmarum largificat nobilis propago,
        si genus arguitur vultu, nisi fallit ymago.
    </font>
   </p>
   <p>
    <font size="4">
     XXIV
        Ergo manu dapsili fulgurans, Fulmare,
        ne permittas peditem me repatriare
        . . . . . . . . . . . . . . . . . . . . . . . . .
     <i>
      magnus eris, si me bipedem scis quadrupedare.
     </i>
    </font>
   </p>
   <p>
    <font size="4">
     XXV
        Divites in facinus omnes dissoluti
        tanquam idem reputant uti vel abuti;
        hii sunt, quorum intima non respondent cuti,
     <i>
      nam semper agitant nunc de virtute locuti.
     </i>
    </font>
   </p>
   <p>
    <font size="4">
     XXVI
        Cum se locus obtulit, ut ocultis vacent,
        tractant de Taydibus, de Sabinis tacent;
        cum latenter hic vel haec vel haec et hic jacent,
     <i>
      carnis ad officium carnea membra placent.
     </i>
    </font>
   </p>
   <p>
    <font size="4">
     XXVII
        De futura divitum gloria diffido,
        quos ad mortem vulnerat hic et haec cupido;
        in secreto lusitant Aeneas et Dido,
     <i>
      irruit in vetitum dampni secura libido.
     </i>
    </font>
   </p>
  </div>
  <center>
  </center>
 </body>
</div>