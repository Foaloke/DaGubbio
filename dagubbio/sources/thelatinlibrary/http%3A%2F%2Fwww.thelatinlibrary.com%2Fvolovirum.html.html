<div>
 Volo virum vivere viriliter
 <body>
  <center>
   <font size="5">
    INCERTI AVCTORIS VOLO VIRVM VIVERE VIRILITER
   </font>
  </center>
  <blockquote>
   <blockquote>
    <font size="4">
     Volo virum vivere viriliter,
        diligam, si diligar equaliter.
        sic amandum censeo, non aliter.
        hac in parte fortior quam Jupiter
        nescio precari
        commercio vulgari;
        amaturus forsitan
        volo prius amari.
    </font>
    <p>
     <font size="4">
      Mulieris animi superbiam
          gravi supercilio despiciam,
          nec maiorem terminum subiciam,
          neque bubus aratrum preficiam;
          displicet hic usus
          in miseros diffusus;
          malo plaudens ludere
          quam plangere delusus.
     </font>
    </p>
    <p>
     <font size="4">
      Que cupit ut placeat, huic placeam,
          prius ipsa faveat, ut faveam:
          non ludemus alter hanc aleam,
          ne se granum reputet, me paleam;
          pari lege fori
          deserviam amori,
          ne prosternar impudens
          femineo pudori.
     </font>
    </p>
    <p>
     <font size="4">
      Liber ego liberum me iactito
          casto fore similem Hippolyto;
          non me vincit mulier tam subito
          que seducat oculis ac digito.
          dicat me placere,
          et diligat sincere;
          hoc mihi protervitas
          placet in muliere.
     </font>
    </p>
    <p>
     <font size="4">
      Ecce, mihi displicet qod cecini,
          et meo contrarius sum carmini,
          tue reus, domina, dulcedini,
          cuius elegantie non memini.
          quia sic erravi,
          sum dignus pena gravi;
          penitentem corripe,
          si placet, in conclavi.
     </font>
    </p>
   </blockquote>
  </blockquote>
  <center>
  </center>
 </body>
</div>