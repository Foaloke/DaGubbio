<div>
 Tertullian: ad Uxorem II
 <body>
  <font size="4">
  </font>
  <center>
   Q. SEPTIMII FLORENTIS TERTVLLIANI CARTHAGINENSIS AD UXOREM LIBER SECUNDUS
  </center>
  <p>
   <font size="4">
    <span class="chapterno">
     <a id="C1" name="C1">
     </a>
     I.
    </span>
    <span class="verse">
     <a name="1_1">
     </a>
     [1]
    </span>
    Proxime tibi, dilectissima in Domino conserua, quid feminae sanctae matrimonio quacumque sorte adempto sectandum sit, ut potui, prosecutus sum. Nunc ad secunda consilia conuertamur, respectu humanae infirmitatis, quarumdam exemplis admonentibus, quae diuortio uel mariti excessu oblata continentiae occasione non modo abiecerint opportunitatem tanti boni, sed ne in nubendo quidem disciplinae meminisse uoluerunt, ut in Domino potissimum nuberent.
   </font>
  </p>
  <p>
   <font size="4">
    <span class="verse">
     <a name="1_2">
     </a>
     [2]
    </span>
    Itaque mihi confusus est animus, ne qui nuper te ad uniuiratus et uiduitatis perseuerantiam hortatus sim, nunc mentione nuptiarum procliuium tibi labendi ab altioribus faciam. Quod si integre sapis, certe scis istud seruandum tibi esse, quod sit utilius. Quod uero difficile est et non sine necessitatibus hoc maxime propositum uitae subresedi.
   </font>
  </p>
  <p>
   <font size="4">
    <span class="verse">
     <a name="1_3">
     </a>
     [3]
    </span>
    Nec mihi de isto quoque referendi ad te causae fuissent, nisi grauiorem in eas sollicitudinem comprehendissem. Nam quanto grandis est continentia carnis, quae uiduitati ministrat, tanto, si non sustineatur, ignoscibilis uideri potest. Difficilium enim facilis est tunc uenia. Quanto autem nubere in Domino perpetrabile est, uti nostrae potestatis, tanto culpabilius est non obseruare quod possis.
   </font>
  </p>
  <p>
   <font size="4">
    <span class="verse">
     <a name="1_4">
     </a>
     [4]
    </span>
    Eo accedit, quod apostolus de uiduis quidem et innuptis, ut ita permaneant, suadet, cum dicit:
    <i>
     Cupio autem omnes meo exemplo perseuerare
    </i>
    , de nubendo uero in Domino, cum adicit:
    <i>
     tantum in Domino
    </i>
    , iam non suadet sed exerte iubet. Igitur, in ista maxime specie, nisi obsequimur, periclitamur; quia suasum impune quis neglegat, &lt;num&gt;quam iussum, quod illud de consilio ueniat et uoluntati proponatur, hoc autem de potestate descendat et necessitati obligetur, illic libertas, hic contumacia delinquere uideatur.
   </font>
  </p>
  <p>
   <font size="4">
    <span class="chapterno">
     <a id="C2" name="C2">
     </a>
     II.
    </span>
    <span class="verse">
     <a name="2_1">
     </a>
     [1]
    </span>
    Igitur cum quaedam istis diebus nuptias suas de ecclesia tolleret ac gentili coniungeretur idque ab aliis retro factum recordarer, miratus aut ipsarum petulantiam aut consiliariorum praeuaricationem, quod nulla scriptura eius facti licentiam profert, numquid, inquam, de illo capitulo sibi blandiuntur primae ad Corinthios, ubi scriptum est:
    <i>
     Si quis fratrum infidelem habet uxorem et illa matrimonio consentit, ne dimittat eam
    </i>
    ;
    <i>
     similiter mulier fidelis infideli nupta, si consentaneum maritum experitur, ne dimiserit eum;
    </i>
    <i>
     sanctificatur enim infidelis uir a fideli uxore et infidelis uxor a fideli marito
    </i>
    ;
    <i>
     ceterum immundi essent filii uestri
    </i>
    ?
   </font>
  </p>
  <p>
   <font size="4">
    <span class="verse">
     <a name="2_2">
     </a>
     [2]
    </span>
    Hanc monitionem fors de fidelibus iunctis simpliciter intellegendo putent etiam infidelibus nubere licere. Qui ita interpretatur, absit ut sciens se circumscribat. Ceterum manifestum est scripturam istam eos fideles designare, qui in matrimonio gentili inuenti a Dei gratia fuerint. Secundum uerba ipsa:
    <i>
     Si quis,
    </i>
    inquit,
    <i>
     fidelis uxorem habet infidelem ----
    </i>
    non dicit: uxorem ducit infidelem ---- ostendit iam in matrimonio agentem mulieris infidelis, mox gratia Dei conuersum, perseuerare cum uxore debere, scilicet propterea, ne qui fidem consecutus putaret sibi diuertendum esse ab aliena iam et extranea quodammodo femina.
   </font>
  </p>
  <p>
   <font size="4">
    <span class="verse">
     <a name="2_3">
     </a>
     [3]
    </span>
    Adeo et rationem subicit:
    <i>
     in pace nos uocari a Domino
    </i>
    et posse infidelem a fideli per usum matrimonii lucrifieri. Ipsa etiam clausula hoc ita intellegendum esse confirmat:
    <i>
     Vt quisque,
    </i>
    ait,
    <i>
     uocatur a Domino, ita perseueret.
    </i>
    Vocantur autem gentiles, opinor, non fideles. Quodsi de fideli ante matrimonium pronuntiasset, absolute permiserat sanctis uulgo nubere. Si uero permiserat, numquam tam diuersam atque contrariam permissui suo pronuntiationem subdidisset, dicens:
    <i>
     Mulier defuncto uiro libera est
    </i>
    ;
    <i>
     cui uult nubat, tantum in Domino.
    </i>
   </font>
  </p>
  <p>
   <font size="4">
    <span class="verse">
     <a name="2_4">
     </a>
     [4]
    </span>
    Hic certe nihil retractandum est. Nam de quo retractari potuisset, apostolus cecinit. Ne quod ait:
    <i>
     cui uelit nubat,
    </i>
    male uteremur, adiecit:
    <i>
     tantum in Domino
    </i>
    , id est in nomine Domini, quod est indubitate Christiano. Ille igitur apostolus sanctus, qui uiduas et innuptas integritati perseuerare mauult, qui nos ad exemplum sui hortatur, nullam aliam formam repetundarum nuptiarum nisi in Domino praescribit, huic soli condicioni continentiae detrimenta concedit.
    <i>
     Tantum,
    </i>
    inquit,
    <i>
     in Domino:
    </i>
    adiecit pondus legi suae.
   </font>
  </p>
  <p>
   <font size="4">
    <span class="verse">
     <a name="2_5">
     </a>
     [5]
    </span>
    <i>
     Tantum:
    </i>
    &lt;quo&gt;quo sono et modo enuntiaueris dictum istud, onerosum est; et iubet et suadet et praecipit et hortatur et rogat et comminatur. Destricta et expedita sententia est et ipsa sui breuitate facunda.
   </font>
  </p>
  <p>
   <font size="4">
    <span class="verse">
     <a name="2_6">
     </a>
     [6]
    </span>
    Sic solet diuina uox, ut statim intellegas, statim obserues. Quis enim non intellegere possit multa pericula et uulnera fidei in huiusmodi nuptiis, quas prohibet, apostolum prouidisse et primo quidem carnis sanctae in carne gentili inquinamentum praecauisse?
   </font>
  </p>
  <p>
   <font size="4">
    <span class="verse">
     <a name="2_7">
     </a>
     [7]
    </span>
    Hoc loco dicet aliquis: quid ergo refert inter eum, qui in matrimonio gentili a Domino allegitur, et olim id est ante nuptias fidelem, ut non proinde carni suae caueant, cum alter a nuptiis infidelis arceatur, alter in eis perseuerare iubeatur? Cur, si a gentili inquinamur, non et ille diiungitur, quemadmodum iste non obligatur?
   </font>
  </p>
  <p>
   <font size="4">
    <span class="verse">
     <a name="2_8">
     </a>
     [8]
    </span>
    Respondebo, si spiritus dederit, ante omnia allegans Dominum magis ratum habere matrimonium non contrahi quam omnino disiungi; denique diuortium prohibet, nisi stupri causa, continentiam uero commendat. Habet igitur ille perseuerandi necessitatem, hic porro etiam non nubendi potestatem.
   </font>
  </p>
  <p>
   <font size="4">
    <span class="verse">
     <a name="2_9">
     </a>
     [9]
    </span>
    Tunc, si secundum scripturam qui in matrimonio gentili a fide deprehenduntur, propterea non inquinantur, quia cum ipsis alii quoque sanctificantur, sine dubio isti, qui ante nuptias sanctificati sunt, si extraneae carni commisceantur, sanctificare eam non possunt, in qua non sunt deprehensi. Dei autem gratia illud sanctificat quod inuenit. Ita quod sanctificari non potuit, immundum est; quod immundum est, cum sancto non habet partem, nisi ut de suo inquinet et occidat.
   </font>
  </p>
  <p>
   <font size="4">
    <span class="chapterno">
     <a id="C3" name="C3">
     </a>
     III.
    </span>
    <span class="verse">
     <a name="3_1">
     </a>
     [1]
    </span>
    Haec si ita sunt, fideles gentilium matrimonia subeuntes stupri reos constat esse et arcendos ab omni communicatione fraternitatis, ex litteris apostoli dicentis
    <i>
     cum eiusmodi ne cibum quidem sumendum.
    </i>
    Aut numquid tabulas nuptiales die illo apud tribunal Domini proferemus et matrimonium rite contractum allegabimus, quod uetuit ipse? Non adulterium est, quod prohibitum est, non stuprum est? Extranei hominis admissio minus templum Dei uiolat? minus membra Christi cum membris adulterae commiscet? Quod sciam, non sumus nostri, sed pretio empti. Empti? Et quali pretio? Sanguine Dei. Laedentes igitur carnem istam, eum laedimus de proximo.
   </font>
  </p>
  <p>
   <font size="4">
    <span class="verse">
     <a name="3_2">
     </a>
     [2]
    </span>
    Quid sibi uoluit ille, qui dixit delictum quidem esse extraneo nubere, sed minimum, cum alias ---- seposita carnis iniuria ad Dominum pertinentis ---- omne delictum uoluntarium in Dominum grande est? Quanto enim potestas uitandi fuit, tanto contumaciae crimine oneratur.
   </font>
  </p>
  <p>
   <font size="4">
    <span class="verse">
     <a name="3_3">
     </a>
     [3]
    </span>
    Recenseamus nunc cetera pericula aut uulnera, ut dixi, fidei ab apostolo prouisa, non carni tantum, uerum etiam et ipsi spiritui molestissima. Quis enim dubitet obliterari quotidie fidem commercio infideli?
    <i>
     Bonos corrumpunt, mores confabulationes mala.
    </i>
    Quanto magis conuictus et indiuiduus usus. Quaeuis mulier fidelis Deum obseruet necesse est.
   </font>
  </p>
  <p>
   <font size="4">
    <span class="verse">
     <a name="3_4">
     </a>
     [4]
    </span>
    Et quomodo potest duobus dominis seruire, Domino et marito, adde gentili? Gentilem enim obseruando gentilia exhibebit: formam, extructionem, munditias saeculares, blanditias turpiores; ipsa etiam matrimonii secreta maculosa, non ut penes sanctos officia sexus cum honore ipsius necessitatis tamquam sub oculis Dei modeste et moderate transiguntur.
   </font>
  </p>
  <p>
   <font size="4">
    <span class="chapterno">
     <a id="C4" name="C4">
     </a>
     IV.
    </span>
    <span class="verse">
     <a name="4_1">
     </a>
     [1]
    </span>
    Sed uiderit qualiter uiro officia pendat, Domino certe non potest pro disciplina satisfacere, habens in latere diaboli seruum, procuratorem domini sui ad impedienda fidelium studia et officia, ut si statio facienda est, maritus de die condicat ad balneas, si ieiunia obseruanda sint, maritus eadem die conuiuium exerceat, si procedendum erit, numquam magis familiae occupatio obueniat.
   </font>
  </p>
  <p>
   <font size="4">
    <span class="verse">
     <a name="4_2">
     </a>
     [2]
    </span>
    Quis autem sinat coniugem suam uisitandorum fratrum gratia uicatim aliena et quidem pauperiora quaeque tuguria circuire? Quis nocturnis conuocationibus, si ita oportuerit, a latere suo adimi libenter feret? Quis denique sollemnibus Paschae abnoctantem securus sustinebit? Quis ad conuiuium dominicum illud, quod infamant, sine sua suspicione dimittet? Quis in carcerem ad osculanda uincula martyris reptare patietur?
    <span class="verse">
     <a name="4_3">
     </a>
     [3]
    </span>
    Iam uero alicui fratrum ad osculum conuenire, aquam sanctorum pedibus offerre, de cibo, de poculo inuadere, desiderare, in mente habere? Si pereger frater adueniat, quod in aliena domo hospitium? Si cui largiendum erit, horreum, proma praeclusa sunt.
   </font>
  </p>
  <p>
   <font size="4">
    <span class="chapterno">
     <a id="C5" name="C5">
     </a>
     V.
    </span>
    <span class="verse">
     <a name="5_1">
     </a>
     [1]
    </span>
    Sed aliquis sustinet nostra nec obstrepit. Hoc est igitur delictum, quod gentiles nostra nouerunt, quod sub conscientia iniustorum sumus, quod beneficium eorum est, si quid operamur. Non potest nescire qui sustinet, aut si celatur, quia non sustinet, timetur. Cum autem scriptura utrumque mandet, et
    <i>
     sine alterius conscientia
    </i>
    et
    <i>
     sine nostra pressura
    </i>
    operari Domino, nihil interest in qua parte delinquas, aut in conscientiam mariti, si sit patiens, aut in conflictationem tui, dum uitatur impatiens.
   </font>
  </p>
  <p>
   <font size="4">
    <span class="verse">
     <a name="5_2">
     </a>
     [2]
    </span>
    <i>
     Nolite,
    </i>
    inquit,
    <i>
     margaritas uestras porcis iactare, ne conculcent eas et conuersi uos quoque euertant.
    </i>
    Margaritae uestrae sunt etiam quotidianae conuersationis insignia. Quanto curaueris ea occultare, tanto suspectiora feceris et magis captanda gentili curiositati.
   </font>
  </p>
  <p>
   <font size="4">
    <span class="verse">
     <a name="5_3">
     </a>
     [3]
    </span>
    Latebisme tu, cum lectulum, cum corpusculum tuum signas, cum aliquid immundum flatu explodis, cum etiam per noctem exurgis oratum? Et non magiae aliquid uideberis operari? Non sciet maritus quid secreto ante omnem cibum gustes? Et si sciuerit panem, non illum credet esse, qui dicitur?
   </font>
  </p>
  <p>
   <font size="4">
    <span class="verse">
     <a name="5_4">
     </a>
     [4]
    </span>
    Et haec ignorans quisque rationem simpliciter sustinebit sine gemitu, sine suspicione panis an ueneni? Sustinent quidam, sed ut inculcent, ut inludant huiusmodi feminis, quarum arcana in periculum, quod credunt, reseruent, si forte laedantur sustinent(es), quarum dotes obiectione nominis mercedem silentii faciant, scieicet apud arbitrium speculatorem litigaturi. Quod plereaque non prouidentes aut re excru ciata aut fide perdita recognoscere consuerunt.
   </font>
  </p>
  <p>
   <font size="4">
    <span class="chapterno">
     <a id="C6" name="C6">
     </a>
     VI.
    </span>
    <span class="verse">
     <a name="6_1">
     </a>
     [1]
    </span>
    Moratur Dei ancilla cum laribus alienis, et inter illos omnibus honoribus daemonum, omnibus sollemnibus regum, incipiente anno, incipiente mense, nidore turis agitabitur. Et procedet de ianua laureata et lucernata, ut de nouo consistorio libidinum publicarum, discumbet cum marito, saepe in sodalitiis, saepe in popinis. Et ministrabit nonnumquam iniquis, solita quondam sanctis ministrare. Et non hinc praeiudicium damnationis suae agnoscet, eos obseruans quos erat iudicatura? De cuius manu desiderabit? De cuius poculo participabit? Quid maritus suus illi, uel marito quid ipsa cantabit?
   </font>
  </p>
  <p>
   <font size="4">
    <span class="verse">
     <a name="6_2">
     </a>
     [2]
    </span>
    Audiet sane, audiet aliquid de scaena, de taberna, de gehenna. Quae Dei mentio? Quae Christi inuocatio? Vbi fomenta fidei de scripturarum interiectione? Vbi Spiritus refrigerium? Vbi diuina benedictio? Omnia extranea, omnia inimica, omnia damnata, adterendae saluti a malo immissa.
   </font>
  </p>
  <p>
   <font size="4">
    <span class="chapterno">
     <a id="C7" name="C7">
     </a>
     VII.
    </span>
    <span class="verse">
     <a name="7_1">
     </a>
     [1]
    </span>
    Haec si illis quoque euenire possunt, qui in matrimonio gentili fidem adepti morantur, tamen excusantur: ut in ipsis deprehensi a Deo et iubentur perseuerare et sanctificantur et spem lucrationis accipiunt. Si ergo ratum est apud Deum matrimonium huiusmodi, cur non et prospere cedat, ut pressuris et angustiis et impedimentis et inquinamentis non ita lacessatur, habens iam ex parte diuinae gratiae patrocinium?
   </font>
  </p>
  <p>
   <font size="4">
    <span class="verse">
     <a name="7_2">
     </a>
     [2]
    </span>
    Nam et ad aliquam uirtutem caelestem documentis dignationis alicuius uocatus ille de gentibus terrori est gentili, quo minus sibi obstrepat, minus i&lt;n&gt;stet, minus speculetur. Sensit magnalia, uidit experimenta, scit meliorem factum; sic et ipse Dei candidatus est timore. Ita facilius huiusmodi lucrifiunt, in quos Dei gratia consuetudinem fecit.
   </font>
  </p>
  <p>
   <font size="4">
    <span class="verse">
     <a name="7_3">
     </a>
     [3]
    </span>
    Ceterum aliud est ultro et sponte in prohibita descendere. Quae Domino non placent, utique Dominum offendunt, utique a malo inferuntur. Hoc signi erit, quod solis petitoribus placet nomen Christianum. Ideo inueniuntur, qui tales non exhorreant, ut exterminent, ut abripiant, ut a fide excludant. Habes causam, qua non dubites nullum huiusmodi matrimonium prospere decurri: dum a malo conciliatur, a Domino uero damnatur.
   </font>
  </p>
  <p>
   <font size="4">
    <span class="chapterno">
     <a id="C8" name="C8">
     </a>
     VIII.
    </span>
    <span class="verse">
     <a name="8_1">
     </a>
     [1]
    </span>
    Ad hoc quaeramus an iure, quasi reuera dispectores diuinarum sententiarum. Nonne etiam penes nationes seuerissimi quique domini et disciplinae tenacissimi seruis suis foras nubere interdicunt? Scilicet ne in lasciuiam excedant, officia deserant, dominica extraneis promant. Nonne insuper censuerunt seruituti uindicandas quae cum alienis seruis post dominorum denuntiationem in consuetudine perseuerauerint?
   </font>
  </p>
  <p>
   <font size="4">
    <span class="verse">
     <a name="8_2">
     </a>
     [2]
    </span>
    Seueriores habebuntur terrenae disciplinae caelestibus praeceptis, ut gentiles quidem extraneis iunctae libertatem amittant, nostrae uero diaboli seruos sibi coniungant et in statu suo perseuerent? Scilicet negabunt sibi a Domino per apostolum eius denuntiatum. Quam huius amentiae causam detineam, nisi fidei imbecillitatem pronam semper in concupiscentias saecularium gaudiorum?
    <span class="verse">
     <a name="8_3">
     </a>
     [3]
    </span>
    Quod quidem plurimum in lautioribus deprehensum est. Nam quanto diues aliqua est et matronae nomine inflata, tanto capaciorem domum oneribus suis requirit, ut campum in quo ambitio decurrat. Sordent talibus ecclesiae. Difficile in domo Dei diues, ac si quis est, difficile caelebs. Quid ergo faciant? Vnde nisi a diabolo maritum petant idoneum exhibendae sellae et mulabus et cinerariis peregrinae proceritatis? Christianus ista etiam diues fortasse non praestet.
   </font>
  </p>
  <p>
   <font size="4">
    <span class="verse">
     <a name="8_4">
     </a>
     [4]
    </span>
    Quaeso te, gentilium exempla proponas tibi. Pleraeque et genere nobiles et re beatae passim ignobilibus et mediocribus simul coniunguntur aut ad luxuriam inuentis aut ad licentiam sec&lt;ta&gt;tis. Nonnullae se libere et seruis suis conferunt, omnium hominum existimatione despecta, dummodo habeant a quibus nullum impedimentum libertatis suae timeant. Christianam fidelem fideli re minori nubere piget, locupletiorem futuram in uiro paupere.
   </font>
  </p>
  <p>
   <font size="4">
    <span class="verse">
     <a name="8_5">
     </a>
     [5]
    </span>
    Nam si pauperum sunt regna caelorum, diuitum non sunt, plus diues in paupere inueniet; maiore dote dotabitur de bonis eius, qui in Deo diues est. Sit illa ex aequo in terris, quae in caelis forsitan non erit. Dubitandum et inquirendum et identidem deliberandum est, an idoneus sit inuectis dotalibus cui Deus censum suum credidit?
   </font>
  </p>
  <p>
   <font size="4">
    <span class="verse">
     <a name="8_6">
     </a>
     [6]
    </span>
    Vnde sufficiamus ad enarrandam felicitatem eius matrimonii, quod ecclesia conciliat et confirmat oblatio et obsignat benedictio, angeli renuntiant, pater rato habet? Nam nec in terris filii sine consensu patrum rite et iure nubunt.
   </font>
  </p>
  <p>
   <font size="4">
    <span class="verse">
     <a name="8_7">
     </a>
     [7]
    </span>
    Quale iugum fidelium duorum unius spei, unius uoti, unius disciplinae, eiusdem seruitutis. Ambo fratres, ambo conserui; nulla spiritus camisue discretio, atquin uere
    <i>
     duo in carne una.
    </i>
    Vbi caro una, unus et spiritus: simul orant, simul uolutantur, simul ieiunia transigunt, alterutro docentes, alterutro exhortantes, alterutro sustinentes.
   </font>
  </p>
  <p>
   <font size="4">
    <span class="verse">
     <a name="8_8">
     </a>
     [8]
    </span>
    In ecclesia Dei pariter utrique, pariter in conuiuio Dei, pariter in angustiis, in persecutionibus, in refrigeriis. Neuter alterum celat, neuter alterum uitat, neuter alteri grauis est. Libere aeger uisitatur, indigens sustentatur. Elemosinae sine tormento, sacrificia sine scrupulo, quotidiana diligentia sine impedimento; non furtiua signatio, non trepida gratulatio, non muta benedictio. Sonant inter duos psalmi et hymni, et mutuo prouocant, quis melius Domino suo cantet. Talia Christus uidens et audiens gaudet. His pacem suam mittit. Vbi duo, ibi et ipse; ubi et ipse, ibi et malus non est.
   </font>
  </p>
  <p>
   <font size="4">
    <span class="verse">
     <a name="8_9">
     </a>
     [9]
    </span>
    Haec sunt, quae apostoli uox illa sub breuitate intellegenda nobis relinquit. Haec tibi suggere, si opus fuerit. His te ab exemplis quarumdam reflecte. Non licet aliter fidelibus nubere, et si liceret, non expediret.
   </font>
  </p>
  <p class="border">
  </p>
 </body>
</div>