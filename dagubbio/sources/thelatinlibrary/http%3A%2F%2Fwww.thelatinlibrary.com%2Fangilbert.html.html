<div>
 Angilbert
 <body>
  <p class="pagehead">
   ANGILBERT
   <span>
    (d. 814)
   </span>
  </p>
  <p class="border">
  </p>
  <p>
   <b>
    Versus de Bella quae fuit acta Fontaneto
   </b>
  </p>
  <p>
   Aurora cum primo mane tetram noctem dividit,
      Sabbatum non illud fuit, sed Saturni dolium,
      de fraterna rupta pace gaudet demon impius.
  </p>
  <p>
   Bella clamat, hinc et inde pugna gravis oritur,
      frater fratri mortem parat, nepoti avunculus;
      filius nec patri suo exhibet quod meruit.
  </p>
  <p>
   Caedes nulla peior fuit campo nec in Marcio;
      fracta est lex christianorum sanguinis proluvio,
      unde manus inferorum, gaudet gula Cerberi.
  </p>
  <p>
   Dextera prepotens dei protexit Hlotharium,
      victor ille manu sua pugnavitque fortiter:
      ceteri si sic pugnassent, mox foret concordia.
  </p>
  <p>
   Ecce olim velut Iudas salvatorem tradidit,
      sic te, rex, tuique duces tradiderunt gladio;
      esto cautus, ne frauderis agnus lupo previo.
  </p>
  <p>
   Fontaneto fontem dicunt, villam quoque rustici,
      ubi strages et ruina Francorum de sanguine;
      orrent campi, orrent silvae, orrent ipse pauludes.
  </p>
  <p>
   Gramem illud ros et ymber nec humectat pluvia,
      in quo fortes ceciderunt, proelio doctissimi,
      pater, mater, soror, frater, quos amici fleverant.
  </p>
  <p>
   Hoc autem scelus peractum, quod descripsi ritmice,
      Angilbertus, ego vidi pugnansque cum aliis,
      solus de multis remansi prima frontis acie.
  </p>
  <p>
   Ima vallis retrospexi, verticemque iugeri
      ubi suos inimicos rex fortis Hlotharius
      expugnabat fugientes usque forum rivuli.
  </p>
  <p>
   Karoli de parte vero, Hludovici pariter
      albent campi vestimentis mortuorum lineis,
      velut solent in autumno albescere avibus.
  </p>
  <p>
   Laude pugna non est digna, nec canatur melode,
      Oriens, meridianus, Occidens et Aquilo,
      plangant illos qui fuerunt illic casu mortui.
  </p>
  <p>
   Maledicta dies illa, nec in anni circulo
      numeretur, sed radatur ab omni memoria,
      iubar solis illi desit, aurora crepusculo.
  </p>
  <p>
   Noxque illa, nox amara, noxque dura nimium,
      in qua fortes ceciderunt, proelio doctissimi,
      pater, mater, soror, frater, quos amici fleverant.
  </p>
  <p>
   O luctum atque lamentum! Nudati sunt mortui.
      Horum carnes vultur, corvus, lupus vorant acriter;
      orrent, carent sepulturis, vanum jacet cadaver.
  </p>
  <p>
   Ploratum et ululatum nec describo amplius:
      unusquisque quantum potest restringatque lacrimae:
      pro illorum animabus deprecemur dominum.
  </p>
  <p class="border">
  </p>
 </body>
</div>