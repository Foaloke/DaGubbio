<div>
 Campion: De Pulverea Coniuratione II
 <body>
  <p class="pagehead">
   THOMAE CAMPIANI DE PULVEREA CONIURATIONE LIBER SECUNDUS
  </p>
  <p class="smallborder">
  </p>
  <p>
   <b>
    ARGUMENTUM
   </b>
  </p>
  <p>
   Faucus ut opportune opera fatoque prehensus
      Cneveti scelus expandit, cameramque secundus
      persequitur liber. excusso nova gaudia somno
      rex placide admittit, toto quae, luce renata,
      urbe calent. studio capiendae fingit Elizae
   <b>
    <font size="2">
     5
    </font>
   </b>
   venatum multis Digbaeus cinctus amicis.
      vindictam statuit populo acclamante senatus,
      Ignati umbra animos impellit ad arma rebelles.
      coniuratorum foedantur pulvere vultus,
      pugna mox caesi qui sunt, captive sub umbra.
   <b>
    <font size="2">
     10
    </font>
   </b>
  </p>
  <p class="shortborder">
  </p>
  <p>
   his vix digestis premit oras Oceani sol
      mane. cui ignaro spectacula quanta parantur,
      quam taciti sceleris plena, et maeroris acerbi?
      sed neque prodigiosi ignes nec turbinis atri
      insolitus fragor ardentes terrebat equorum
   <b>
    <font size="2">
     5
    </font>
   </b>
   praecipitantum animos, non fluxum aut pensile monstrum
      nox tenebris contenta suis, et luna vetustis
      sideribus, nec spectra solo dant, nec nova coelo
      signa, sed innocue per amica silentia vadunt.
      eduntur clausis suspiria nulla sepulchris
   <b>
    <font size="2">
     10
    </font>
   </b>
   non audita strigum vox, non ignoti ululatus,
      tympana nulla tremunt, nec murmura maesta tubarum.
      numinis offensi nondum praenunciat iram,
      occultive metum portenti inamabile quidquam.
      tempus erat penitus victis mortalia curi
   <b>
    <font size="2">
     15
    </font>
   </b>
   alta inspiratos traherent cum pectora somnos.
      ante fores Faucus (vacua cui Percius aede
      omnia permisit) stat solus, et ultimus ausi
      tanti, parque actor. sed enim quid mentis habere
      impius, aut animi potuit? fastigia templi
   <b>
    <font size="2">
     20
    </font>
   </b>
   si dubia forsan licuit pertingere luce,
      perdita seu tantum versus loca lumina sacra
      tenderet, antiquis regum veneranda sepulchris,
      omnia momento quae fundere sperat et audet?
      sacra prophana unum est, scelus imperterritus ardet,
   <b>
    <font size="2">
     25
    </font>
   </b>
   quicquid et ingentem poterit celebrare ruinam.
      hinc ibi Cnevetus cunctantem ut cernit (adesse
      quem vigilum stipante globo iam fata monebant)
      prendi suspectum iubet, et numquid tegat arcte
      quaeri. funiculos ad sola incendia natos
   <b>
    <font size="2">
     30
    </font>
   </b>
   et quae conducunt his instrumenta scelesti
      vestibus expromunt rimantes. nec mora: captus
      denudatusque intrepido coeptum ore fatetur,
      ac veluti iusto turget, coelemque merenti,
      nec nisi non facto dolet. horribilisque recluso
   <b>
    <font size="2">
     35
    </font>
   </b>
   fornice letiferum cumulum mirantibus addit,
      Faucum istic, dudum quo festinabat, adortum
      tota cum turba succensa mole seipsum
      flammis devovisse prius quam vincula ferret.
      tam miro ambiguos nectit Deus ordine casus.
   <b>
    <font size="2">
     40
    </font>
   </b>
   praepositis camerae custodibus, illico vinctum
      monstrum execrantes ad sacra palatia ducunt,
      ut fit ubi fidis canibus latrantibus ursum
      concurrente trahunt multa per compita plebe.
      insomnes aula proceres quid pulveris affert
   <b>
    <font size="2">
     45
    </font>
   </b>
   nuncius expectant, nova qui pandente stupescunt
      Cneveto, nec se retinent, quin protinus omnes
      nocte intempesta licet haec sua gaudia vati
      sceptigero asportent, ceu visa insomnia somno.
      praecedit reliquos thalamorum munere custos
   <b>
    <font size="2">
     50
    </font>
   </b>
   excelso duce prognatus, Suffolcius heros,
      quo patriae nec erat, nec regis amantior alter,
      impatiensque morae vix dum satis experrectum
      inclamat dominum. "patet omnis fraus, patet ingens
      infandumque scelus, loca sunt suspecta senatus
   <b>
    <font size="2">
     55
    </font>
   </b>
   pulvere onusta. tenet tanti custodia furti
      artificem. regum o decus, o ter maxime vates,
      te populo, populumque tibi, tria regnaque solus
      servasti, tua nos nunquam praesagia fallunt.
      per te diva uxor, per te tua regia proles,
   <b>
    <font size="2">
     60
    </font>
   </b>
   per te iam numenque tuum nos vivimus omnes
      spiramusque. tibi debetur civica laurus,
      et capiti veris diademata lucida stellis."
      laetus, et ut sanctum decuit, mox lumina coelo
      attollens sacrasque manus rex fervidus infert:
   <b>
    <font size="2">
     65
    </font>
   </b>
   "haec tua sunt, patrone Deus, tua sola fatemur
      sunt immensa opera, at multo clementia maior."
      liberiore dein sermone sopore fugato
      laetitiam celebrant hanc festam, quamque quotannis
      natos natorum semper renovare iuvabit.
   <b>
    <font size="2">
     70
    </font>
   </b>
   sic tandem tenebris exhaustis quinta Novembris
      candida lux coelo surgit, qua faustior aevo
      non ulla exposuit radios, nec postera promet.
      iamque exurgenti factis operisque diurnis
      urbanae plebi simul horum fama notescit,
   <b>
    <font size="2">
     75
    </font>
   </b>
   heu quantus stupor accessit!
   <i>
    quam vivida fervent
   </i>
   gaudia! nec capiunt eventus saepe volutos
      exiguae mentes, nec se satiare loquendo
      possunt, nec satis illa sibi fecisse putando.
      venatum simulat Digbaeus rure frequentem
   <b>
    <font size="2">
     80
    </font>
   </b>
   oblectamentum, quo nil prius, et minus ipsa
      natura nocuum, lepori detexere gressus
      sive lubet, celeres seu cursu evincere cervos.
      longe aliud Digbaeus agit, nec vultibus aegrum
      dissimulare animum potuit, nec voce sagaces
   <b>
    <font size="2">
     85
    </font>
   </b>
   pro more exhilarare canes. stupet anxius, et se
      neglecto suspendit equo, sibi pondus, et illi.
      accelerans fatum, capienda regia virgo
      sollicitant hominem sua quem fortuna beavit.
      horum sed nil te metuentum, o dulcis Eliza,
   <b>
    <font size="2">
     90
    </font>
   </b>
   exercet pietatis amore, virtutis et artes
      augustae et quales debentur mollibus annis.
      vultu candor inest, mens candida, sideris instar
      luce micas plena semper, sine labe vel umbra.
      per te aditum sperare audet scelus? horrida per te
   <b>
    <font size="2">
     95
    </font>
   </b>
   bella ciere tubis quas dira inflabit Erinnys?
      post fratres caesos, commactatosque parentes
      solane tu regnare potes, vel praeda coacta
      sanguineum patrio capes ex hoste maritum?
      te dea, te leviora manent, melioraque fata,
   <b>
    <font size="2">
     100
    </font>
   </b>
   grata Palatini quondam connubia nectes,
      atque triumphali duce Rhenum ardebis amore
      visere, natorum mox foelicissima mater.
      perpetuusque viae comes hinc cum coniuge fida
      ibit Haringtonus, cuius nunc
   <i>
    sub lare tuto
   </i>
   <b>
    <font size="2">
     105
    </font>
   </b>
   flos sacer invitis praedonibus ipsa virescis,
      amborum pia cura, et delectabile pignus.
      sed reducem sua tecta senem (sic astra minantur)
      haud unquam excipient, nec cernet patria tellus,
      mors iter obsidio premet, affectusque seniles.
   <b>
    <font size="2">
     110
    </font>
   </b>
   Musa reflecte gradum, vocat urbs, ardensque senatus
      vindicta, atque odio iuste execrabilis ausi.
      sanctis ergo Deo votis templo ante solutis
      assueta ingreditur pompa rex aureus aedes
      e flamma ereptas, solioque insedit avito.
   <b>
    <font size="2">
     115
    </font>
   </b>
   principibusque viris in morem utrinque locatis,
      surgit Elismerus, sua nude iura crepantis
      qui legis moderator erat, custosque sigilli,
      utque erat insigni gravitate verendus et ore,
      sic prior excelsi est pro ritu muneris orsus.
   <b>
    <font size="2">
     120
    </font>
   </b>
   "quae mihi sunt huic apta loco meditata, reique
      propositae, tibi soli, o rex, praevisa repressit
      res nova, res maior quam possit vocibus ullis
      aequari, mente extensa vel tota subiri.
      nil aevo tale, o patres proceresque, priori
   <b>
    <font size="2">
     125
    </font>
   </b>
   auditum, haec quoque vix credent fortasse minores.
      vixque sui fecere fidem licet eruta vulgi
      eminuere oculis sceleris documenta nefandi:
      quamlibet et clare monstri caput omnia profert
      veris
   <i>
    insanus
   </i>
   fari maiora videtur.
   <b>
    <font size="2">
     130
    </font>
   </b>
   certa nimis tamen his latuere pericula tectis,
      pernicies aderat prope, sed propior Deus, atris
      fulminibus foetam qui nubem luce retexit
      uni praemissa regi vatique Iacobo.
      illi laus igitur sit, in omneque gloria seclum,
   <b>
    <font size="2">
     135
    </font>
   </b>
   huic vero ut patriae sit gratia summa parenti.
      unde autem scelus hoc manat si quaeritis, alma
      fit rea relligio, pietas caedem atque rapinam
      nempe sitit: 'clemens Deus haec incendia poscit .'
      authores Romae servos habet, ultimus actor
   <b>
    <font size="2">
     140
    </font>
   </b>
   molem cuius erat funestam accendere munus.
   <i>
    solus turre nimis digna custode tenetur,
   </i>
   urbe latent reliqui, obscuri vel rure vagantur.
      insidiis olim hinc satis urgebamur et armis,
      substrato nunc igne: quid expectabimus ultra?
   <b>
    <font size="2">
     145
    </font>
   </b>
   spem regni et decus omne uno sufflamine (totus
      horresco referens)
   <i>
    rutilas sparsisse per auras
   </i>
   sperabant occulti hostes, nec parcere regi
      tam placido, abstinuisse suis nec denique norunt.
      pulveris his ergo ruituri in fulgura tectis
   <b>
    <font size="2">
     150
    </font>
   </b>
   pondera supposuere cadis ingentia plenis
      nostram in pernitiem, mista et ferrugine multa
      Aetnaeas implent latebras quo certior ictu
      undique securos maiori strage feriret,
      cum capite et sacro simul omnes perderet artus.
   <b>
    <font size="2">
     155
    </font>
   </b>
   heu quibus orba suo miseranda Britannia sole
      plangeret in tenebris, luna, atque minoribus astris,
      principe sublato duce, syderiisque puellis?
      quis templis lumen praeberet? rura quis arte
      aspera corrigerent, pacemque imponeret armis?
   <b>
    <font size="2">
     160
    </font>
   </b>
   per fora quis lites sedaret iure paterno?
      quae demum insultus externos cura caveret?
      vincentis quae vis sceleris fraenare furorem
      grassantem interne poterat? matrumve levare
      uxorum aut luctus quae tum solatia possent,
   <b>
    <font size="2">
     165
    </font>
   </b>
   momento clades si tantaque, tamque inopina
      contigerat media positis in pace Britannis,
      cunctis ordinibus velut uno fulmine fusis?
      sic tua, Roma, furit rabies, horrendaque proles
      Ignati, ambiguus commisto daemone partus.
   <b>
    <font size="2">
     170
    </font>
   </b>
   quo, rex, usque feres mala tot mitissime multa?
      infoelix sibi quem statuet patientia finem?
      iam placabilitas nocet, impunitaque crescet
      nequitia in seram tandem nutrita ruinam.
      non est quod metuas labem meruisse tyranni
   <b>
    <font size="2">
     175
    </font>
   </b>
   cunctos si perimit sontes nunc poena repertos.
      crudelis, si mitis, eris. par opprimat aestus
      vitio pestiferos, tua quos prudentia mire
      avertit, superaque sinus cor luce refertum."
      his graviter dictis, sic regius incipit ardor.
   <b>
    <font size="2">
     180
    </font>
   </b>
   "soli nostra salus summo aeternoque parenti
      debita sit, tantis eius clementia nullum
      laudibus admittit socium, atque immensa potestas.
      effugisse sat est hostilia fulmina nobis,
      istos ingrati nequid meditemur honores."
   <b>
    <font size="2">
     185
    </font>
   </b>
   exorsus tali pius est sermone monarcha.
      verborum sed enim cur haud superabile flumen
      ingredior? cymbaque levi feror altus in aequor
      immensum, celsis mox exorbendus ab undis?
      sic Phoebi puer egit equos, ita parva cicada
   <b>
    <font size="2">
     190
    </font>
   </b>
   exili tonitru Iovis assimulabit hiatu.
      pascua nam veluti cum ver infantibus ornat
      floribus, egelidae solvuntur in aethere nubes,
      et placide dulces succedunt imbribus imbres,
      nil saevi si non cogente Aquilone minantes,
   <b>
    <font size="2">
     195
    </font>
   </b>
   vocibus haud aliter iucundis ora liquescunt
      sceptiferi dicentis, et aurea flumina fundunt,
      quae modo si fervent facere hoc invita videntur,
      flatibus et tanquam adversis animata feruntur.
      ingratos prout et facili castigat abusos
   <b>
    <font size="2">
     200
    </font>
   </b>
   Papicolas bonitate sua rex concitus aestu
      fulmineo, nolensque ardet, dum saeva recenset
      prodigia, et tribus intentata pericula regnis
      per scelus, atque dolum, et quo nil violentius, ignem.
      irae non igitur reprimendae laxat habenas,
   <b>
    <font size="2">
     205
    </font>
   </b>
   sopitumque diu vagina diripit ensem,
      elata magnum dimittens voce senatum.
      "tempus," ait, "veteres nunc est defendere leges,
      non reperire novas. vindictam sumite, nostra
      iam nihil impediet clementia, victa recessit.
   <b>
    <font size="2">
     210
    </font>
   </b>
   quilibet ergo suas sedes petat, undique sparsos
      suppliciis multate hostes, dignoque cruore
      eluite hance labem, ac terram purgate Britannam."
      dixit: prosequiturque abeuntem murmure laeto
      tota cohors, lenemque vocat iustumque Iacobum.
   <b>
    <font size="2">
     215
    </font>
   </b>
   sed conspirati scelerum discussa suorum
      nubila cernentes, et nuda fronte patere
      coepta horrenda tremunt, turpes ceu Gorgones unda
      cum se tranquilla aspiciunt, pudor et metus urgent.
      ac veluti tragico cum turget scena cothurno,
   <b>
    <font size="2">
     220
    </font>
   </b>
   Alcidesque furens agitur, fataleque Nessi
      induitur donum, fumat vel coena Thyestei,
      spectante Althea vel stipes luridus ardet,
      instruitur tristi crudelis fabula pompa,
      emergunt Cocyto umbrae miseranda malorum
   <b>
    <font size="2">
     225
    </font>
   </b>
   omnia ructantes, proceditque unus et alter
      belle actus. lachrimis turgessere lumina tandem
      spectantum incipiunt extremus ut advenit horror,
      dum latera actores rumpunt, tanguntque coronam.
      sed mox deficiunt scena sive voce silenti,
   <b>
    <font size="2">
     230
    </font>
   </b>
   explosique moram metuunt, latebrasque petiscunt.
      sic ubi summa operis, messisque, et palma vocaret
      ad praedam coniuratos, et saeva trophaea,
      fornice detecto mutescunt. obvia passim
      sanguineae Nemesis disclusos terret imago,
   <b>
    <font size="2">
     235
    </font>
   </b>
   credunt iam tenebris potius quam viribus ullis
      vitas incertas et spes. mediaeque sub umbra
      noctis Lambethi coeunt, eventaque volvunt.
      conqueritur primo Vritus. "quid doemonis atri
      protulit occultum facinus? namque haud Deus," inquit,
   <b>
    <font size="2">
     240
    </font>
   </b>
   "sanctorumve aliquis tam pulchros proderet ausus.
      occidimus: spes, o socii, iam corruit ingens,
      et meriti decus in lacrimas vanescit et umbras.
      quem portum petimus? votis contrarius Auster
      propositum turbavit iter, coelumque procellis
   <b>
    <font size="2">
     245
    </font>
   </b>
   undique crudescit, Syrtes atque aspera saxa
      obiectans oculis, Scillasque et mille Charibdes.
      armis nulla salus, nec si fuga forte deceret
      tam sublime ausos quicquam prodesset. ubique
      ignotus speculator adest, quotque ora tot hostes
   <b>
    <font size="2">
     250
    </font>
   </b>
   aspicimus. certam promittunt omnia cladem."
      "tardius aut citius genitum quidcunque peribit."
      Percius exclamat, "liceat mortalibus esse,
      nec coepti nos poeniteat, nec sortis iniquae:
      quod nequeas mutare feras. non omnibus unum
   <b>
    <font size="2">
     255
    </font>
   </b>
   impendet fatum, impendet tamen omnibus unum.
      sic iter ingressus coelo fortasse sereno
      perpetuam per planitiem sterilemque viator,
      non illic hominum apparent, non tecta ferarum,
      non virgultum humilem nec dumus proiicit umbram,
   <b>
    <font size="2">
     260
    </font>
   </b>
   terra Iovi patet omnis et irascentibus Euris.
      ille via laetatur adhuc radiisque benignis,
      aetheris at si sit facies mutata repente,
      si fulmen tonitrusque fremant, premat imbribus Auster,
      quid faciat miser? incoeptum num deserat ergo
   <b>
    <font size="2">
     265
    </font>
   </b>
   exanimatus iter? reliquum imperterritus omni
      conatu an peraget, feret et quae ferre necessse est?
      deficiente dolo, quid in considimus armis?
      virtutem exacuant nunc ipsa pericula nostram.
      bellum finis erat, quo nondum utamur adempto."
   <b>
    <font size="2">
     270
    </font>
   </b>
   Percius arma, fugam laudat Vinterus, et aptam
      pollicitus navem dubio praeponit honesto
      utile, quod certam possit spondere salutem.
      "quo tandem, aut ad quos fugientia tendimus," inquit,
      "vela?" Catesbeius. "quos imploremus amicos?
   <b>
    <font size="2">
     275
    </font>
   </b>
   anne illos quorum vano molimine causam
      perdidimus? temere quorum violavimus aras?
      coepta peracta licet grata et speciosa fuissent
      nostra, infecta odium parient, spretisque pudorem.
      quin aliquod demum factum edimus, imus ad arma,
   <b>
    <font size="2">
     280
    </font>
   </b>
   sic non indecores, sic non moriemur inulti."
      haec fato furiali omnes "arma, arma" tumultu
      ingeminant, tollunt animos virtute coacta,
      ceu cum nulla fugae reliqua est via, nulla saluti,
      obvertunt cervi canibus se, in cornua surgunt,
   <b>
    <font size="2">
     285
    </font>
   </b>
   et sine spe tremulo contra luctamine tendunt.
      maxima consilii vis ad nova bella cienda
      est data Iesuitis, eadem quos culpa prophanis
      miscet, et eiusdem stimulat mens conscia causae.
      nocte igitur praemissus eques luctum explicat omnem
   <b>
    <font size="2">
     290
    </font>
   </b>
   Garneto, extremo in casu decretaque bella.
      ille metu trepidans socios arcessit, acerba
      praescripti degustata novitate pericli
      exacuens prius, obtusis mora ne quid obesset.
      convenere patres, venerabile nomine solo
   <b>
    <font size="2">
     295
    </font>
   </b>
   concilium, nam voce metum vultuque fatentur
      pertimidi, primis nec adhaerent proxima verba.
      tandem Garneti effundit se viribus auctis,
      copia solliciti sed et haec quoque plena timoris.
      "heu quantis nos foeta malis sors obsidet," inquit,
   <b>
    <font size="2">
     300
    </font>
   </b>
   "o socii, ah metuo hinc noster iam funditus ordo
      ne cadat, abruptique gemat sub pondere coepti.
      usque adeo indignam sapit, et quam quilibet horret
      barbariem, licet hoc aliam fortasse peractum
      indueret speciem, commutaretque colorem,
   <b>
    <font size="2">
     305
    </font>
   </b>
   quodque atrum nunc conspicitur remearet in album.
      quis fidei pactae oblitus nostrique suique,
      indicium dedit extrema emolitus in hora
      infoelix animaque suae, nostraeque saluti?
      sed tam dira Deo credo molimina nunquam
   <b>
    <font size="2">
     310
    </font>
   </b>
   sat placuisse, aliud prorsum clementia patris
      aetherei exposcit, miserorum animusque misertus.
      quid memorem extinctae plusquam miranda misellae
      reginae effugia? exemplo mihi sufficit unus
      interpres verax nimium, nimiumque benigno
   <b>
    <font size="2">
     315
    </font>
   </b>
   afflatu adiutus, scriptum qui debile vertit
      nostram in pernitiem, frustra quam tendimus illi.
      insidias nondum natus contempsit, et ipsis
      in cunis magno potuit plus Hercule, binos
      quem manibus colubros extinguere Graecia fingit.
   <b>
    <font size="2">
     320
    </font>
   </b>
   Iupiter huic fertur pater et patronus, at illi est
      verus, et omnipotens, et ad omnia numine praesens."
      "res magis eventis cur censes," increpat Hallus,
      "quam recta ratione, pater? divina voluntas
      quas acies olim instruxit bis fuderat hostis,
   <b>
    <font size="2">
     325
    </font>
   </b>
   peiores igitur tibi, contemptaeque videntur?
      pulsus et a Turcis rex Gallicus, an minor ergo
      causa, ut sorte fuit? num classica digna triumpho
      quae capta cecinere Rhode, aut meliora putemus,
      obsessos quod iniqua pios victoria sprevit?
   <b>
    <font size="2">
     330
    </font>
   </b>
   nobis fas, nostrae non est diffidere causae."
      haec disceptari Gerrardus tempore tali
      Tesmundusque vetant, sibi nunc opus esse suisque
      mox ut succurrant re, consilio, auxilioque.
      arma movenda premunt, nec in his mora tuta movendis.
   <b>
    <font size="2">
     335
    </font>
   </b>
   Garnetus nondum quassato robore regni,
      rege vigente, in vindictam populoque furente,
      difficile esse armis contra contendere suadet.
      Hallus huic haeret parti, nec convenit illis
      inter se, variat dubias sententia mentes.
   <b>
    <font size="2">
     340
    </font>
   </b>
   ex improviso attonitis sese obiicit umbra
      Ignati, tristi aspectu, saevumque minanti;
      olim qualis erat, cum publica castra sequendo
      fessus militiae valedixit, et ordinis author
      esse novi voluit, metuit nec nomen abuti
   <b>
    <font size="2">
     345
    </font>
   </b>
   audito quo terra tremit, quo sternitur Orcus.
      hisque ferus pavidos incessit vocibus ultro.
      "unde animis tantus labor? eccum Ignatius adsum
      Loyola, patronumque ducemque agnoscite vestrum.
      ah pudet, o socii, vel vos Phlegetonte vomenti
   <b>
    <font size="2">
     350
    </font>
   </b>
   terrores flecti, nostrum pallere nefas sit.
      vos pedibus regum par est capita aurea vestris
      calcare, atque omnes rerum contemnere casus,
      adversis etiam pandentes vela procellis.
      magno equidem incaepto laudem meruisse fatebor
   <b>
    <font size="2">
     355
    </font>
   </b>
   ingentem utcumque est voto fraudata voluntas:
      quod lepide modo cessisset, fataleque pulvis
      fecerat officium, sparsusque senatus in auras
      fulmine Romano totus cum rege perisset,
      o quantum decus hinc? qualis mihi fama meisque
   <b>
    <font size="2">
     360
    </font>
   </b>
   iure affulsisset? magnum ut terroribus orbem
      noster adimplesset cunctis mirabilis ordo!
      Gloria sed nobis se invidit tanta, suosque
      nectare quos aluit Spes felle fefellit alumnos.
      utraque nunc igitur valeat dea, spes nova vestris
   <b>
    <font size="2">
     365
    </font>
   </b>
   mentibus accedat, nova gloria laeta sequetur.
      arma animis versate, nec his dolus exulet armis:
      principio passim rumores spargite vanos,
      Papicolasque metu caedis terrete futurae;
      impendere illis communem fingite cladem,
   <b>
    <font size="2">
     370
    </font>
   </b>
   occulte peragi rem, maturamque minari
      vim subitam, nisi vi contra maturius itur.
      vocibus interea vosmet spaciosius ipsis
      currite circumquaque, recurrite, et undique notos
      sollicitate viros, miserisque implete querelis
   <b>
    <font size="2">
     375
    </font>
   </b>
   foemineum genus, immensi loca cuncta onerate
      suspicione mali, nihil ut sit tutius armis.
      ipse ego Tartareosque Metus Furiasque ciebo
      diras, atque imis quicquid saevi abditur umbris."
      vix ea fatus erat, subtus cum terra dehiscens
   <b>
    <font size="2">
     380
    </font>
   </b>
   pandit Avernales flammis crepitantibus undas,
      misceturque suis Ignatius, omnia turbans
      adventu primo. Dirarum nomina rauca
      voce tonat, trepidosque Metus vocat, excitat omnes
      impiger e caveis Furias, ignobilis addens
   <b>
    <font size="2">
     385
    </font>
   </b>
   horribilem vulgi numero sine et ordine turbam.
      sic aciem instructam superas agit acer in auras,
      ignitum quatiens dextra intentansque flagellum,
      Tartareo spectante, suo nec poenitet ipsum
      cedere iam de iure pari, unum pectus utrisque est.
   <b>
    <font size="2">
     390
    </font>
   </b>
   visa sed haec oculis spectantum excussa repente
      restituere solum, divulsaque Tartara claudunt.
      terruit, ac merito, patres mirabile spectrum,
      et consternatis si non Ignatius illas
      firmasset, rigido mentes horrore fugasset.
   <b>
    <font size="2">
     395
    </font>
   </b>
   omnia sed
   <i>
    tumidis animis
   </i>
   despecta minori
   <i>
    iam facie
   </i>
   apparent: Alcides maximus illis
      Antaeum attollens Pigmaeus cum grue certans
      vix foret, aut gestans lactentem simia pupum.
      flumine sic atro turgent, ita sceptra sacrata
   <b>
    <font size="2">
     400
    </font>
   </b>
   et regum elati prae se diademata temnunt,
      heroes nunc orbe novi, ac domini dominantum.
      iamque exclusa Erebo furiarum maxima bellum
      quae serit, et cui regnorum discordia cordi est,
      flammam Iesuitis Stygiam ceu fulmen in ora
   <b>
    <font size="2">
     405
    </font>
   </b>
   coniicit, ima petit vesanus viscera fervor.
      praecipitesque agitat diversos, arma frementes,
      implentesque sacris sua classica dira susurris.
      verum accendenti maiori lampade Martem
      Garneto, occurrit peracuta armata securi
   <b>
    <font size="2">
     410
    </font>
   </b>
   immensaque ferox Nemesis, taboque madenti,
      intentamque aciem vibrans haec intonat ore:
      "cur bellum concire opera contendis inani,
      vecors, aut fatis ultra te opponere tentas?
      plus satis admisti sceleris, tua perdita facta
   <b>
    <font size="2">
     415
    </font>
   </b>
   prodita iam poenam exposcunt quam sanguine solves,
      nec tua multorum marcescens vita dierum est.
      externam malefidus opem, ne credulus erres,
   <i>
    distrahit
   </i>
   Oceanus, procul hinc tibi Roma vocanti.
      quid coelum, magnis coelum si sontibus ullum est?"
   <b>
    <font size="2">
     420
    </font>
   </b>
   talia vaticanata fugit velut umbra, relinquens
      exanimem, mortisque metu prope iam morientem
      at scelera his tandem lucem didicere magistris
      ferre, palam coeunt turbae, atque hostilia tentant.
      aedes invadunt alienas, limina clausa
   <b>
    <font size="2">
     425
    </font>
   </b>
   vi penetrant, rapiunt in fortia praelia doctos
      sicubi equos, vetitisque trahunt de postibus arma.
      illis urbani, maior quos concitat ardor,
      assiduo socii miscentur, et undique crescunt,
      aequore tranquillo ceu quando inopina virescit
   <b>
    <font size="2">
     430
    </font>
   </b>
   tempestas, ruit hinc Notus, hinc ferus involat Eurus,
      tolluntur fluctus paulatim, nubila coelo
      se produnt, magis atque magis iam iamque timere
      incipiunt nautae sibi divitibusque carinis.
      sic etiam subitis cum rura tumultibus ardent
   <b>
    <font size="2">
     435
    </font>
   </b>
   (alta quibus facilisque quies assueverat olim)
      quasque magis metuit plebs quam sua numina
      legescontemni, nihilique videt nunc esse. furori
      cedere ius, ferroque geri rem. quisque minatur
      naufragium sibi, se vix tectis aut sua credit.
   <b>
    <font size="2">
     440
    </font>
   </b>
   gens ita nunc natis horret Cornavia turbis
      perpetuos quorum placide praeterfluit agros
      dulcis Avona, ortu decursuque aemula solis.
      ante alios annis gravis, ingenioque Grevillus
   <i>
    turbida cui ceu custodi
   </i>
   provincia cessit,
   <b>
    <font size="2">
     445
    </font>
   </b>
   rumores varios spargi, admittique rapinas
      audit, nil magni, nil tanto at nomine dignum.
      vultu sed Stygiam dum vim fugat aethere ab alto
      sidereus iuvenis, subtus tremit imaque turma,
      ceu sternuntur aves aquila volitante minores.
   <b>
    <font size="2">
     450
    </font>
   </b>
   aspicit ecce senem cunctantem, animoque futura
      delibantem, igitur densa nube undique tectus
      advolat, et roseis digitis simul eximit unum
      ex illis radiis circum aurea tempora qui stant
      perpetuum in sertum glomerantes, sideris instar.
   <b>
    <font size="2">
     455
    </font>
   </b>
   ille, viri dextrum, iubar hoc iaculatus, ocellum
      percutit, auratisque petit summa aethera pennis.
      protinus horrescit coelesti percitus ictu
      mortalis, sentit maiori lumine totum
      perfundi caput et pectus. videt omnia multo
   <b>
    <font size="2">
     460
    </font>
   </b>
   acrius, atque sapit praesentia sive futura.
      quos modo contempsit rumores nunc timet, ante
      dicta audita simul trutinata lance coercens.
      principia haud ita magna graves portendere motus
      aestimat interea, quos vel componere miti
   <b>
    <font size="2">
     465
    </font>
   </b>
   arte parat, vel vi stimulata extinguere saltem.
      cogitat ingentes quandoque existere flammas
      parva ex scintilla quia sit neglecta furenti:
      caute vel in minimis prodest vigilantia rebus.
      non bene custodita suae primum ergo redegit
   <b>
    <font size="2">
     470
    </font>
   </b>
   arma potestati, fortes sermone bonosque
      prudenti exacuans, quosque aut fortuna genusve
      extulit hortatur memorans sortemque genusque.
      at patriae cunctos communi incendit amore,
      aspergens odio turbas probrisque rebelles:
   <b>
    <font size="2">
     475
    </font>
   </b>
   excultaeque adeo valuit facundia linguae
      ut contempti hostes desertique ocius ultro
      diffugiant, quam vis neque deses cogere posset.
      praetereunt celeres faecundae pascua Avonae,
      adversisque alte nemora assurgentia ripis,
   <b>
    <font size="2">
     480
    </font>
   </b>
   inque tuis fessi tandem Sabrina residunt
      vicinis campis. ast omnem hance excipit una
      colluviem privata domus, quam debilis ardor
      nequicquam munire parat pugnaque tueri.
      Holbechi retinet nomen locus, haud malus, huius
   <b>
    <font size="2">
     485
    </font>
   </b>
   conscius hospitii quod erat, si fama taceret.
      ecce autem nunquam fidus, nulloque ligandus
      pacto Tartareus, quos sustulit ante beatos,
      nunc odio miseros necat, atque ut inutile pondus
      abiicit, impendentem amat accelerare ruinam.
   <b>
    <font size="2">
     490
    </font>
   </b>
   funereas igitur Dirarum immitit in aedes
      unam, sed maestis aptam, summeque nocivam.
      deiectis datur illa comes, noctesque diesque
      assidet horrorem incutiens, et tristia visa
      praetendens, animisque aegris fastidia vitae
   <b>
    <font size="2">
     495
    </font>
   </b>
   suadet, et immaturo obiectat corpora letho.
      occultae rerum naturae gnara, trementes
      (o sacrum artificem) venas succo imbuit atro
      involvens tenebris mentem, peioraque spectris
      somnia sopitis, noctem vigilantibus infert.
   <b>
    <font size="2">
     500
    </font>
   </b>
   huic pesti infoelix est Desperatio nomen,
      illa remollitos curis quae perdit amantes,
      dedecore afflictos, vel paupertate gravatos,
      sive fruendarum quos cepit nausea rerum;
      lubrica pernicies, tabe exitiosior omni,
   <b>
    <font size="2">
     505
    </font>
   </b>
   non aliena tamen nunc, aptaque talibus hospes.
      Vinterum fratri quem sors mutata minori
      exequat, cultu spoliatum reque paterna,
      in somnis dira aggreditur praesagaque veris.
      territat omnibus iucundae inimica quieti.
   <b>
    <font size="2">
     510
    </font>
   </b>
   templorum erectos obeliscos aere tonantes
      intervalla cavo obliquos, velutique ruentes
      ostendit, sacrisque aditis (quae visus adire est)
      horribiles vultus praefert, quos nec bene novit
      nec prorsum ignorat. dubie miser omnia cernens
   <b>
    <font size="2">
     515
    </font>
   </b>
   conceptoque metu perfundit tempora ardor.
      sed nova sollicitos lux, et cita tympana somnos
      excutiunt, subito tenues nam milite muros
      Valseus obsedit, pulsa qui pelle sonora
      verba interclusos ad mutua provocat hostes.
   <b>
    <font size="2">
     520
    </font>
   </b>
   tum pacem ac veniae spem desertoribus offert,
      ignarus scelerum tantorum. at conscia turba
      oblata irridens vim contra se ocius armat.
      aptant horrisona in pugnam tormenta, propinquam
      pulvis et humescens nimium nitrosus ad ignem
   <b>
    <font size="2">
     525
    </font>
   </b>
   siccatur, sed lenta foco dum ligna minister
      suscitat, ecce manum (nulli conspecta) trementis
      Dira rapit, prunasque nigra commiscet arena.
      concipit haec cito flammae, et tecti (fulminis instar)
      culmine pertuso erumpit, semustaque turpat
   <b>
    <font size="2">
     530
    </font>
   </b>
   ora virum, tetra confundens omnia nocte.
      sed simul exclusis nidoribus alma diei
      lux redit, horrificosque datur distinguere vultus.
      "en hos," Vinterus clamat, "nempe hos ego vidi
      in somnis vultus, irae heu nimis omnia vera
   <b>
    <font size="2">
     535
    </font>
   </b>
   divinae! heu nostris quam digna incendia coeptis."
      ad coelum palmas atque ora immania tendunt,
      horrendo veniam incoepto pacemque precantes.
      dira sed hanc propere pietatem avertit, ad aures
      tympana mille sonans placidas simulata per auras.
   <b>
    <font size="2">
     540
    </font>
   </b>
   surgit ad arma cohors, portisque patentibus exit,
      haud vincendi spe, studio sed mortis honestae.
   <b>
    <font color="#DD0806">
    </font>
   </b>
   contra contendit crudo cum milite Valseus.
      Percius occursu primo, et cadit ictus eadem
      glande Catisbaeus, iuxtaque Vritus uterque
   <b>
    <font size="2">
     545
    </font>
   </b>
   purpureas fundit animas. sed Granta, Rocodes,
      Vinterique ambo capti ducuntur ab hoste,
      et Batus et Caius. multum nec dispare fato
      poenas mox omnes merito cum sanguine solvunt.
  </p>
  <p class="border">
  </p>
 </body>
</div>