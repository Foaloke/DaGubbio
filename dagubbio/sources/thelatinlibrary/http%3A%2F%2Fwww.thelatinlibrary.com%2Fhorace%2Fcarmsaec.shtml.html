<div>
 Horace: Carmen Saeculare
 <body>
  <p class="pagehead">
   Q. HORATII FLACCI CARMEN SAECVLARE
  </p>
  <p class="border">
  </p>
  <p>
   Phoebe silvarumque potens Diana,
      lucidum caeli decus, o colendi
      semper et culti, date quae precamur
           tempore sacro,
      quo Sibyllini monuere versus
   <font size="2">
    5
   </font>
   virgines lectas puerosque castos
      dis, quibus septem placuere colles,
           dicere carmen.
      alme Sol, curru nitido diem qui
      promis et celas aliusque et idem
   <font size="2">
    10
   </font>
   nasceris, possis nihil urbe Roma
           visere maius.
      Rite maturos aperire partus
      lenis, Ilithyia, tuere matres,
      sive tu Lucina probas vocari
   <font size="2">
    15
   </font>
   seu Genitalis:
      diva, producas subolem patrumque
      prosperes decreta super iugandis
      feminis prolisque novae feraci
           lege marita,
   <font size="2">
    20
   </font>
   certus undenos deciens per annos
      orbis ut cantus referatque ludos
      ter die claro totiensque grata
           nocte frequentis.
      Vosque, veraces cecinisse Parcae,
   <font size="2">
    25
   </font>
   quod semel dictum est stabilisque rerum
      terminus servet, bona iam peractis
           iungite fata.
      fertilis frugum pecorisque Tellus
      spicea donet Cererem corona;
   <font size="2">
    30
   </font>
   nutriant fetus et aquae salubres
           et Iovis aurae.
      condito mitis placidusque telo
      supplices audi pueros, Apollo;
      siderum regina bicornis, audi,
   <font size="2">
    35
   </font>
   Luna, puellas.
      Roma si vestrum est opus Iliaeque
      litus Etruscum tenuere turmae,
      iussa pars mutare lares et urbem
           sospite cursu,
   <font size="2">
    40
   </font>
   cui per ardentem sine fraude Troiam
      castus Aeneas patriae superstes
      liberum munivit iter, daturus
           plura relictis:
      di, probos mores docili iuventae,
   <font size="2">
    45
   </font>
   di, senectuti placidae quietem,
      Romulae genti date remque prolemque
           et decus omne.
      Quaeque vos bobus veneratur albis
      clarus Anchisae Venerisque sanguis,
   <font size="2">
    50
   </font>
   impetret, bellante prior, iacentem
           lenis in hostem.
      iam mari terraque manus potentis
      Medus Albanasque timet securis,
      iam Scythae responsa petunt, superbi
   <font size="2">
    55
   </font>
   nuper et Indi.
      iam Fides et Pax et Honos Pudorque
      priscus et neglecta redire Virtus
      audet adparetque beata pleno
           Copia cornu.
   <font size="2">
    60
   </font>
   Augur et fulgente decorus arcu
      Phoebus acceptusque novem Camenis,
      qui salutari levat arte fessos
           corporis artus,
      si Palatinas videt aequos aras,
   <font size="2">
    65
   </font>
   remque Romanam Latiumque felix
      alterum in lustrum meliusque semper
           prorogat aevum,
      quaeque Aventinum tenet Algidumque,
      quindecim Diana preces virorum
   <font size="2">
    70
   </font>
   curat et votis puerorum amicas
           adplicat auris.
      Haec Iovem sentire deosque cunctos
      spem bonam certamque domum reporto,
      doctus et Phoebi chorus et Dianae
   <font size="2">
    75
   </font>
   dicere laudes.
  </p>
 </body>
</div>