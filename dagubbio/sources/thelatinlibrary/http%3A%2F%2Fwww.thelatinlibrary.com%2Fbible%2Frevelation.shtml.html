<div>
 Revelation
 <body>
  <p class="pagehead">
   APOCALYPSIS IOANNIS
  </p>
  <p class="internal_navigation">
  </p>
  <p>
   <a name="1">
    [1]
   </a>
   <font size="2">
    1
   </font>
   Apocalypsis Iesu Christi, quam dedit illi Deus palam facere servis suis, quae oportet fieri cito: et significavit, mittens per angelum suum servo suo Ioanni,
   <font size="2">
    2
   </font>
   qui testimonium perhibuit verbo Dei, et testimonium Iesu Christi, quaecumque vidit.
   <font size="2">
    3
   </font>
   Beatus qui legit, et audit verba prophetiae huius, et servat ea, quae in ea scripta sunt: tempus enim prope est.
  </p>
  <p>
   <font size="2">
    4
   </font>
   Ioannes septem ecclesiis, quae sunt in Asia. Gratia vobis, et pax ab eo, qui est, et qui erat, et qui venturus est: et a septem spiritibus qui in conspectu throni eius sunt:
   <font size="2">
    5
   </font>
   et a Iesu Christo, qui est testis fidelis, primogenitus mortuorum, et princeps regum terrae, qui dilexit nos, et lavit nos a peccatis nostris in sanguine suo,
   <font size="2">
    6
   </font>
   et fecit nos regnum, et sacerdotes Deo et Patri suo: ipsi gloria et imperium in saecula saeculorum. Amen.
   <font size="2">
    7
   </font>
   Ecce venit cum nubibus, et videbit eum omnis oculus, et qui eum pupugerunt. Et plangent se super eum omnes tribus terrae. Etiam: amen.
  </p>
  <p>
   <font size="2">
    8
   </font>
   Ego sum alpha et omega, principium et finis, dicit Dominus Deus: qui est, et qui erat, et qui venturus est, omnipotens.
  </p>
  <p>
   <font size="2">
    9
   </font>
   Ego Ioannes frater vester, et particeps in tribulatione, et regno, et patientia in Christo Iesu: fui in insula, quae appellatur Patmos, propter verbum Dei, et testimonium Iesu:
   <font size="2">
    10
   </font>
   fui in spiritu in dominica die, et audivi post me vocem magnam tamquam tubae,
   <font size="2">
    11
   </font>
   dicentis: Quod vides, scribe in libro: et mitte septem ecclesiis, quae sunt in Asia, Epheso, et Smyrnae, et Pergamo, et Thyatirae, et Sardis, et Philadelphiae, et Laodiciae.
   <font size="2">
    12
   </font>
   Et conversus sum ut viderem vocem, quae loquebatur mecum: et conversus vidi septem candelabra aurea:
   <font size="2">
    13
   </font>
   et in medio septem candelabrorum aureorum, similem Filio hominis vestitum podere, et praecinctum ad mamillas zona aurea:
   <font size="2">
    14
   </font>
   caput autem eius, et capilli erant candidi tamquam lana alba, et tamquam nix, et oculi eius tamquam flamma ignis:
   <font size="2">
    15
   </font>
   et pedes eius similes auricalco, sicut in camino ardenti, et vox illius tamquam vox aquarum multarum:
   <font size="2">
    16
   </font>
   et habebat in dextera sua stellas septem: et de ore eius gladius utraque parte acutus exibat: et facies eius sicut sol lucet in virtute sua.
  </p>
  <p>
   <font size="2">
    17
   </font>
   Et cum vidissem eum, cecidi ad pedes eius tamquam mortuus. Et posuit dexteram suam super me, dicens: Noli timere: ego sum primus, et novissimus,
   <font size="2">
    18
   </font>
   et vivus, et fui mortuus, et ecce sum vivens in saecula saeculorum: et habeo claves mortis, et inferni.
   <font size="2">
    19
   </font>
   Scribe ergo quae vidisti, et quae sunt, et quae oportet fieri post haec.
   <font size="2">
    20
   </font>
   Sacramentum septem stellarum, quas vidisti in dextera mea, et septem candelabra aurea: septem stellae, angeli sunt septem ecclesiarum: et candelabra septem, septem ecclesiae sunt.
  </p>
  <p>
   <a name="2">
    [2]
   </a>
   <font size="2">
    1
   </font>
   Angelo Ephesi ecclesiae scribe: Haec dicit, qui tenet septem stellas in dextera sua, qui ambulat in medio septem candelabrorum aureorum:
   <font size="2">
    2
   </font>
   Scio opera tua, et laborem, et patientiam tuam, et quia non potes sustinere malos: et tentasti eos, qui se dicunt apostolos esse, et non sunt: et invenisti eos mendaces:
   <font size="2">
    3
   </font>
   et patientiam habes, et sustinuisti propter nomen meum, et non defecisti.
   <font size="2">
    4
   </font>
   Sed habeo adversum te, quod caritatem tuam primam reliquisti.
   <font size="2">
    5
   </font>
   Memor esto itaque unde excideris: et age poenitentiam, et prima opera fac: sin autem, venio tibi, et movebo candelabrum tuum de loco suo, nisi poenitentiam egeris.
   <font size="2">
    6
   </font>
   Sed hoc habes, quia odisti facta Nicolaitarum, quae et ego odi.
   <font size="2">
    7
   </font>
   Qui habet aurem, audiat quid Spiritus dicat ecclesiis: Vincenti dabo edere de ligno vitae, quod est in paradiso Dei mei.
  </p>
  <p>
   <font size="2">
    8
   </font>
   Et angelo Smyrnae ecclesiae scribe: Haec dicit primus, et novissimus, qui fuit mortuus, et vivit:
   <font size="2">
    9
   </font>
   Scio tribulationem tuam, et paupertatem tuam, sed dives es: et blasphemaris ab his, qui se dicunt Iudaeos esse, et non sunt, sed sunt synagoga Satanae.
   <font size="2">
    10
   </font>
   Nihil horum timeas quae passurus es. Ecce missurus est diabolus aliquos ex vobis in carcerem ut tentemini: et habebitis tribulationem diebus decem. Esto fidelis usque ad mortem, et dabo tibi coronam vitae.
   <font size="2">
    11
   </font>
   Qui habet aurem, audiat quid Spiritus dicat ecclesiis: Qui vicerit, non laedetur a morte secunda.
  </p>
  <p>
   <font size="2">
    12
   </font>
   Et angelo Pergami ecclesiae scribe: Haec dicit qui habet rhomphaeam utraque parte acutam:
   <font size="2">
    13
   </font>
   Scio ubi habitas, ubi sedes est Satanae: et tenes nomen meum, et non negasti fidem meam. Et in diebus illis Antipas testis meus fidelis, qui occisus est apud vos ubi Satanas habitat.
   <font size="2">
    14
   </font>
   Sed habeo aversus te pauca: quia habes illic tenentes doctrinam Balaam, qui docebat Balac mittere scandalum coram filiis Israel, edere, et fornicari:
   <font size="2">
    15
   </font>
   ita habes et tu tenentes doctrinam Nicolaitarum.
   <font size="2">
    16
   </font>
   Similiter poenitentiam age: si quominus veniam tibi cito, et pugnabo cum illis in gladio oris mei.
   <font size="2">
    17
   </font>
   Qui habet aurem, audiat quid Spiritus dicat ecclesiis: Vincenti dabo manna absconditum, et dabo illi calculum candidum: et in calculo nomen novum scriptum, quod nemo scit, nisi qui accipit.
  </p>
  <p>
   <font size="2">
    18
   </font>
   Et angelo Thyatirae ecclesiae scribe: Haec dicit Filius Dei, qui habet oculos tamquam flammam ignis, et pedes eius similes auricalco:
   <font size="2">
    19
   </font>
   Novi opera tua, et fidem, et caritatem tuam, et ministerium, et patientiam tuam, et opera tua novissima plura prioribus.
   <font size="2">
    20
   </font>
   Sed habeo adversus te pauca: quia permittis mulierem Iezabel, quae se dicit propheten, docere, et seducere servos meos, fornicari, et manducare de idolothytis.
   <font size="2">
    21
   </font>
   Et dedi illi tempus ut poenitentiam ageret: et non vult poenitere a fornicatione sua.
   <font size="2">
    22
   </font>
   Ecce mittam eam in lectum: et qui moechantur cum ea, in tribulatione maxima erunt, nisi poenitentiam ab operibus suis egerint.
   <font size="2">
    23
   </font>
   Et filios eius interficiam in morte, et scient omnes ecclesiae, quia ego sum scrutans renes, et corda: et dabo unicuique vestrum secundum opera sua. Vobis autem dico,
   <font size="2">
    24
   </font>
   et ceteris qui Thyatirae estis: quicumque non habent doctrinam hanc, et qui non cognoverunt altitudines Satanae, quemadmodum dicunt, non mittam super vos aliud pondus:
   <font size="2">
    25
   </font>
   tamen id quod habetis, tenete donec veniam.
   <font size="2">
    26
   </font>
   Et qui vicerit, et custodierit usque in finem opera mea, dabo illi potestatem super gentes,
   <font size="2">
    27
   </font>
   et reget eas in virga ferrea, et tamquam vas figuli confringentur,
   <font size="2">
    28
   </font>
   sicut et ego accepi a Patre meo: et dabo illi stellam matutinam.
   <font size="2">
    29
   </font>
   Qui habet aurem, audiat quid Spiritus dicat ecclesiis.
  </p>
  <p>
   <a name="3">
    [3]
   </a>
   <font size="2">
    1
   </font>
   Et angelo ecclesiae Sardis scribe: Haec dicit qui habet septem spiritus Dei, et septem stellas: Scio opera tua, quia nomen habes quod vivas, et mortuus es.
   <font size="2">
    2
   </font>
   Esto vigilans, et confirma cetera, quae moritura erant. Non enim invenio opera tua plena coram Deo meo.
   <font size="2">
    3
   </font>
   In mente ergo habe qualiter acceperis, et audieris, et serva, et poenitentiam age. Si ergo non vigilaveris, veniam ad te tamquam fur et nescies qua hora veniam ad te.
   <font size="2">
    4
   </font>
   Sed habes pauca nomina in Sardis qui non inquinaverunt vestimenta sua: et ambulabunt mecum in albis, quia digni sunt.
   <font size="2">
    5
   </font>
   Qui vicerit, sic vestietur vestimentis albis, et non delebo nomen eius de libro vitae, et confitebor nomen eius coram Patre meo, et coram angelis eius.
   <font size="2">
    6
   </font>
   Qui habet aurem, audiat quid Spiritus dicat ecclesiis.
  </p>
  <p>
   <font size="2">
    7
   </font>
   Et angelo Philadelphiae ecclesiae scribe: Haec dicit Sanctus et Verus, qui habet clavem David: qui aperit, et nemo claudit: claudit, et nemo aperit:
   <font size="2">
    8
   </font>
   Scio opera tua. Ecce dedi coram te ostium apertum, quod nemo potest claudere: quia modicam habes virtutem, et servasti verbum meum, et non negasti nomen meum.
   <font size="2">
    9
   </font>
   Ecce dabo de synagoga Satanae, qui dicunt se Iudaeos esse, et non sunt, sed mentiuntur: ecce faciam illos ut veniant, et adorent ante pedes tuos: et scient quia ego dilexi te,
   <font size="2">
    10
   </font>
   quoniam servasti verbum patientiae meae, et ego servabo te ab hora tentationis, quae ventura est in orbem universum tentare habitantes in terra.
   <font size="2">
    11
   </font>
   Ecce venio cito: tene quod habes, ut nemo accipiat coronam tuam.
   <font size="2">
    12
   </font>
   Qui vicerit, faciam illum columnam in templo Dei mei, et foras non egredietur amplius: et scribam super eum nomen Dei mei, et nomen civitatis Dei mei novae Ierusalem, quae descendit de caelo a Deo meo, et nomen meum novum.
   <font size="2">
    13
   </font>
   Qui habet aurem, audiat quid Spiritus dicat ecclesiis.
  </p>
  <p>
   <font size="2">
    14
   </font>
   Et angelo Laodiciae ecclesiae scribe: Haec dicit: Amen, testis fidelis et verus, qui est principium creaturae Dei.
   <font size="2">
    15
   </font>
   Scio opera tua: quia neque frigidus es, neque calidus: utinam frigidus esses, aut calidus:
   <font size="2">
    16
   </font>
   sed quia tepidus es, et nec frigidus, nec calidus, incipiam te evomere ex ore meo:
   <font size="2">
    17
   </font>
   quia dicis: Quod dives sum, et locupletatus, et nullius egeo: et nescis quia tu es miser, et miserabilis, et pauper, et caecus, et nudus.
   <font size="2">
    18
   </font>
   Suadeo tibi emere a me aurum ignitum probatum, ut locuples fias, et vestimentis albis induaris, et non appareat confusio nuditatis tuae, et collyrio inunge oculos tuos ut videas.
   <font size="2">
    19
   </font>
   Ego quos amo, arguo, et castigo. Aemulare ergo, et poenitentiam age.
   <font size="2">
    20
   </font>
   Ecce sto ad ostium, et pulso: si quis audierit vocem meam, et aperuerit mihi ianuam, intrabo ad illum, et coenabo cum illo, et ipse mecum. =2&gt;21 Qui vicerit, dabo ei sedere mecum in throno meo: sicut et ego vici, et sedi cum Patre meo in throno eius.
   <font size="2">
    22
   </font>
   Qui habet aurem, audiat quid Spiritus dicat ecclesiis.
  </p>
  <p>
   <a name="4">
    [4]
   </a>
   <font size="2">
    1
   </font>
   Post haec vidi: et ecce ostium apertum in caelo, et vox prima, quam audivi tamquam tubae loquentis mecum, dicens: Ascende huc, et ostendam tibi quae oportet fieri post haec.
   <font size="2">
    2
   </font>
   Et statim fui in spiritu: et ecce sedes posita erat in caelo, et supra sedem sedens.
   <font size="2">
    3
   </font>
   Et qui sedebat similis erat aspectui lapidis iaspidis, et sardinis: et iris erat in circuitu sedis similis visioni smaragdinae.
   <font size="2">
    4
   </font>
   Et in circuitu sedis sedilia viginti quatuor: et super thronos viginti quatuor seniores sedentes, circumamicti vestimentis albis, et in capitibus eorum coronae aureae.
   <font size="2">
    5
   </font>
   Et de throno procedebant fulgura, et voces, et tonitrua: et septem lampades ardentes ante thronum, qui sunt septem spiritus Dei.
   <font size="2">
    6
   </font>
   Et in conspectu sedis tamquam mare vitreum simile crystallo: et in medio sedis, et in circuitu sedis quatuor animalia plena oculis ante et retro.
   <font size="2">
    7
   </font>
   Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti.
   <font size="2">
    8
   </font>
   Et quatuor animalia, singula eorum habebant alas senas: et in circuitu, et intus plena sunt oculis: et requiem non habebant die ac nocte, dicentia: Sanctus, Sanctus, Sanctus Dominus Deus omnipotens, qui erat, et qui est, et qui venturus est.
  </p>
  <p>
   <font size="2">
    9
   </font>
   Et cum darent illa animalia gloriam, et honorem, et benedictionem sedenti super thronum, viventi in saecula saeculorum,
   <font size="2">
    10
   </font>
   procidebant viginti quatuor seniores ante sedentem in throno, et adorabant viventem in saecula saeculorum, et mittebant coronas suas ante thronum, dicentes:
   <font size="2">
    11
   </font>
   Dignus es Domine Deus noster accipere gloriam, et honorem, et virtutem: quia tu creasti omnia, et propter voluntatem tuam erant, et creata sunt.
  </p>
  <p>
   <a name="5">
    [5]
   </a>
   <font size="2">
    1
   </font>
   Et vidi in dextera sedentis supra thronum, librum scriptum intus et foris, signatum sigillis septem.
   <font size="2">
    2
   </font>
   Et vidi angelum fortem, praedicantem voce magna: Quis est dignus aperire librum, et solvere signacula eius?
   <font size="2">
    3
   </font>
   Et nemo poterat neque in caelo, neque in terra, neque subtus terram aperire librum, neque respicere illum.
   <font size="2">
    4
   </font>
   Et ego flebam multum, quoniam nemo dignus inventus est aperire librum, nec videre eum.
   <font size="2">
    5
   </font>
   Et unus de senioribus dixit mihi: Ne fleveris: ecce vicit leo de tribu Iuda, radix David, aperire librum, et solvere septem signacula eius.
  </p>
  <p>
   <font size="2">
    6
   </font>
   Et vidi: et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem: qui sunt septem spiritus Dei, missi in omnem terram.
   <font size="2">
    7
   </font>
   Et venit: et accepit de dextera sedentis in throno librum.
   <font size="2">
    8
   </font>
   Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quae sunt orationes sanctorum:
   <font size="2">
    9
   </font>
   et cantabant canticum novum, dicentes: Dignus es, Domine, accipere librum, et aperire signacula eius: quoniam occisus es, et redemisti nos Deo in sanguine tuo ex omni tribu, et lingua, et populo, et natione:
   <font size="2">
    10
   </font>
   et fecisti nos Deo nostro regnum, et sacerdotes: et regnabimus super terram.
  </p>
  <p>
   <font size="2">
    11
   </font>
   Et vidi, et audivi vocem angelorum multorum in circuitu throni, et animalium, et seniorum: et erat numerus eorum millia millium,
   <font size="2">
    12
   </font>
   dicentium voce magna: Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.
   <font size="2">
    13
   </font>
   Et omnem creaturam, quae in caelo est, et super terram, et sub terra, et quae sunt in mari, et quae in eo: omnes audivi dicentes: Sedenti in throno, et Agno, benedictio et honor, et gloria, et potestas in saecula saeculorum.
  </p>
  <p>
   <font size="2">
    14
   </font>
   Et quatuor animalia dicebant: Amen. Et viginti quatuor seniores ceciderunt in facies suas: et adoraverunt viventem in saecula saeculorum.
  </p>
  <p>
   <a name="6">
    [6]
   </a>
   <font size="2">
    1
   </font>
   Et vidi quod aperuisset Agnus unum de septem sigillis, et audivi unum de quatuor animalibus, dicens tamquam vocem tonitrui: Veni, et vide.
   <font size="2">
    2
   </font>
   Et vidi: et ecce equus albus, et qui sedebat super illum, habebat arcum, et data est ei corona, et exivit vincens ut vinceret.
  </p>
  <p>
   <font size="2">
    3
   </font>
   Et cum aperuisset sigillum secundum, audivi secundum animal, dicens: Veni, et vide.
   <font size="2">
    4
   </font>
   Et exivit alius equus rufus: et qui sedebat super illum, datum est ei ut sumeret pacem de terra, et ut invicem se interficiant, et datus est ei gladius magnus.
  </p>
  <p>
   <font size="2">
    5
   </font>
   Et cum aperuisset sigillum tertium, audivi tertium animal, dicens: Veni, et vide. Et ecce equus niger: et qui sedebat super illum, habebat stateram in manu sua.
   <font size="2">
    6
   </font>
   Et audivi tamquam vocem in medio quatuor animalium dicentium: Bilibris tritici denario et tres bilibres hordei denario, et vinum, et oleum ne laeseris.
  </p>
  <p>
   <font size="2">
    7
   </font>
   Et cum aperuisset sigillum quartum, audivi vocem quarti animalis dicentis: Veni, et vide.
   <font size="2">
    8
   </font>
   Et ecce equus pallidus: et qui sedebat super eum, nomen illi Mors, et infernus sequebatur eum, et data est illi potestas super quatuor partes terrae, interficere gladio, fame, et morte, et bestiis terrae.
  </p>
  <p>
   <font size="2">
    9
   </font>
   Et cum aperuisset sigillum quintum, vidi subtus altare animas interfectorum propter verbum Dei, et propter testimonium, quod habebant:
   <font size="2">
    10
   </font>
   et clamabant voce magna, dicentes: Usquequo Domine (sanctus et verus), non iudicas, et non vindicas sanguinem nostrum de iis qui habitant in terra?
  </p>
  <p>
   <font size="2">
    11
   </font>
   Et datae sunt illis singulae stolae albae: et dictum est illis ut requiescerent adhuc tempus modicum donec compleantur conservi eorum, et fratres eorum, qui interficiendi sunt sicut et illi.
  </p>
  <p>
   <font size="2">
    12
   </font>
   Et vidi cum aperuisset sigillum sextum: et ecce terraemotus magnus factus est, et sol factus est niger tamquam saccus cilicinus: et luna tota facta est sicut sanguis:
   <font size="2">
    13
   </font>
   et stellae de caelo ceciderunt super terram, sicut ficus emittit grossos suos cum a vento magno movetur:
   <font size="2">
    14
   </font>
   et caelum recessit sicut liber involutus: et omnis mons, et insulae de locis suis motae sunt:
   <font size="2">
    15
   </font>
   et reges terrae, et principes, et tribuni, et divites, et fortes, et omnis servus, et liber absconderunt se in speluncis, et in petris montium:
   <font size="2">
    16
   </font>
   et dicunt montibus, et petris: Cadite super nos, et abscondite nos a facie sedentis super thronum, et ab ira Agni:
   <font size="2">
    17
   </font>
   quoniam venit dies magnus irae ipsorum: et quis poterit stare?
  </p>
  <p>
   <a name="7">
    [7]
   </a>
   <font size="2">
    1
   </font>
   Post haec vidi quatuor angelos stantes super quatuor angulos terrae, tenentes quatuor ventos terrae, ne flarent super terram, neque super mare, neque in ullam arborem.
   <font size="2">
    2
   </font>
   Et vidi alterum angelum ascendentem ab ortu solis, habentem signum Dei vivi: et clamavit voce magna quatuor angelis, quibus datum est nocere terrae et mari,
   <font size="2">
    3
   </font>
   dicens: Nolite nocere terrae, et mari, neque arboribus, quoadusque signemus servos Dei nostri in frontibus eorum.
   <font size="2">
    4
   </font>
   Et audivi numerum signatorum, centum quadraginta quatuor millia signati, ex omni tribu filiorum Israel.
   <font size="2">
    5
   </font>
   Ex tribu Iuda duodecim millia signati: ex tribu Ruben duodecim millia signati: ex tribu Gad duodecim millia signati:
   <font size="2">
    6
   </font>
   ex tribu Aser duodecim millia signati: ex tribu Nephthali duodecim millia signati: ex tribu Manasse duodecim millia signati:
   <font size="2">
    7
   </font>
   ex tribu Simeon duodecim millia signati: ex tribu Levi duodecim millia signati: ex tribu Issachar duodecim millia signati:
   <font size="2">
    8
   </font>
   ex tribu Zabulon duodecim millia signati: ex tribu Ioseph duodecim millia signati: ex tribu Beniamin duodecim millia signati.
  </p>
  <p>
   <font size="2">
    9
   </font>
   Post haec vidi turbam magnam, quam dinumerare nemo poterat, ex omnibus gentibus, et tribubus, et populis, et linguis: stantes ante thronum, et in conspectu Agni, amicti stolis albis, et palmae in manibus eorum:
   <font size="2">
    10
   </font>
   et clamabant voce magna, dicentes: Salus Deo nostro, qui sedet super thronum, et Agno.
  </p>
  <p>
   <font size="2">
    11
   </font>
   Et omnes angeli stabant in circuitu throni, et seniorum, et quatuor animalium: et ceciderunt in conspectu throni in facies suas, et adoraverunt Deum,
   <font size="2">
    12
   </font>
   dicentes: Amen. Benedictio, et claritas, et sapientia, et gratiarum actio, honor, et virtus, et fortitudo Deo nostro in saecula saeculorum. Amen.
  </p>
  <p>
   <font size="2">
    13
   </font>
   Et respondit unus de senioribus et dixit mihi: Hi, qui amicti sunt stolis albis, qui sunt? et unde venerunt?
   <font size="2">
    14
   </font>
   Et dixi illi: Domine mi, tu scis. Et dixit mihi: Hi sunt, qui venerunt de tribulatione magna, et laverunt stolas suas, et dealbaverunt eas in sanguine Agni.
   <font size="2">
    15
   </font>
   Ideo sunt ante thronum Dei, et serviunt ei die ac nocte in templo eius: et qui sedet in throno, habitabit super illos:
   <font size="2">
    16
   </font>
   non esurient, neque sitient amplius, nec cadet super illos sol, neque ullus aestus:
   <font size="2">
    17
   </font>
   quoniam Agnus, qui in medio throni est, reget illos et deducet eos ad vitae fontes aquarum, et absterget Deus omnem lacrimam ab oculis eorum.
  </p>
  <p>
   <a name="8">
    [8]
   </a>
   <font size="2">
    1
   </font>
   Et cum aperuisset sigillum septimum, factum est silentium in caelo, quasi media hora.
   <font size="2">
    2
   </font>
   Et vidi septem angelos stantes in conspectu Dei: et datae sunt illis septem tubae.
   <font size="2">
    3
   </font>
   Et alius angelus venit, et stetit ante altare habens thuribulum aureum: et data sunt illi incensa multa, ut daret de orationibus sanctorum omnium super altare aureum, quod est ante thronum Dei.
   <font size="2">
    4
   </font>
   Et ascendit fumus incensorum de orationibus sanctorum de manu angeli coram Deo.
   <font size="2">
    5
   </font>
   Et accepit angelus thuribulum, et implevit illud de igne altaris, et misit in terram: et facta sunt tonitrua, et voces, et fulgura, et terraemotus magnus.
  </p>
  <p>
   <font size="2">
    6
   </font>
   Et septem angeli, qui habebant septem tubas, praeparaverunt se ut tuba canerent.
  </p>
  <p>
   <font size="2">
    7
   </font>
   Et primus angelus tuba cecinit, et facta est grando, et ignis, mista in sanguine, et missum est in terram, et tertia pars terrae combusta est, et tertia pars arborum concremata est, et omne foenum viride combustum est.
  </p>
  <p>
   <font size="2">
    8
   </font>
   Et secundus angelus tuba cecinit: et tamquam mons magnus igne ardens missus est in mare, et facta est tertia pars maris sanguis,
   <font size="2">
    9
   </font>
   et mortua est tertia pars creaturae eorum, quae habebant animas in mari, et tertia pars navium interiit.
  </p>
  <p>
   <font size="2">
    10
   </font>
   Et tertius angelus tuba cecinit: et cecidit de caelo stella magna, ardens tamquam facula, et cecidit in tertiam partem fluminum, et in fontes aquarum:
   <font size="2">
    11
   </font>
   et nomen stellae dicitur Absinthium, et facta est tertia pars aquarum in absinthium; et multi hominum mortui sunt de aquis, quia amarae factae sunt.
  </p>
  <p>
   <font size="2">
    12
   </font>
   Et quartus angelus tuba cecinit: et percussa est tertia pars solis, et tertia pars lunae, et tertia pars stellarum, ita ut obscuraretur tertia pars eorum, et diei non luceret pars tertia, et noctis similiter.
   <font size="2">
    13
   </font>
   Et vidi, et audivi vocem unius aquilae volantis per medium caeli dicentis voce magna: Vae, vae, vae habitantibus in terra de ceteris vocibus trium angelorum, qui erant tuba canituri.
  </p>
  <p>
   <a name="9">
    [9]
   </a>
   <font size="2">
    1
   </font>
   Et quintus angelus tuba cecinit: et vidi stellam de caelo cecidisse in terram, et data est ei clavis putei abyssi.
   <font size="2">
    2
   </font>
   Et aperuit puteum abyssi: et ascendit fumus putei, sicut fumus fornacis magnae: et obscuratus est sol, et aer de fumo putei:
   <font size="2">
    3
   </font>
   et de fumo putei exierunt locustae in terram, et data est illis potestas, sicut habent potestatem scorpiones terrae:
   <font size="2">
    4
   </font>
   et praeceptum est illis ne laederent foenum terrae, neque omne viride, neque omnem arborem: nisi tantum homines, qui non habent signum Dei in frontibus suis:
   <font size="2">
    5
   </font>
   et datum est illis ne occiderent eos: sed ut cruciarent mensibus quinque: et cruciatus eorum, ut cruciatus scorpii cum percutit hominem.
   <font size="2">
    6
   </font>
   Et in diebus illis quaerent homines mortem, et non invenient eam: et desiderabunt mori, et fugiet mors ab eis.
  </p>
  <p>
   <font size="2">
    7
   </font>
   Et similitudines locustarum, similes equis paratis in praelium: et super capita earum tamquam coronae similes auro: et facies earum tamquam facies hominum.
   <font size="2">
    8
   </font>
   Et habebant capillos sicut capillos mulierum. Et dentes earum, sicut dentes leonum erant:
   <font size="2">
    9
   </font>
   et habebant loricas sicut loricas ferreas, et vox alarum earum sicut vox curruum equorum multorum currentium in bellum:
   <font size="2">
    10
   </font>
   et habebant caudas similes scorpionum, et aculei erant in caudis earum: et potestas earum nocere hominibus mensibus quinque:
   <font size="2">
    11
   </font>
   et habebant super se regem angelum abyssi cui nomen hebraice Abaddon, graece autem Apollyon, latine habens nomen Exterminans.
   <font size="2">
    12
   </font>
   Vae unum abiit, et ecce veniunt adhuc duo vae post haec.
  </p>
  <p>
   <font size="2">
    13
   </font>
   Et sextus angelus tuba cecinit: et audivi vocem unam ex quatuor cornibus altaris aurei, quod est ante oculos Dei,
   <font size="2">
    14
   </font>
   dicentem sexto angelo, qui habebat tubam: Solve quatuor angelos, qui alligati sunt in flumine magno Euphrate.
   <font size="2">
    15
   </font>
   Et soluti sunt quatuor angeli, qui parati erant in horam, et diem, et mensem, et annum, ut occiderent tertiam partem hominum.
   <font size="2">
    16
   </font>
   Et numerus equestris exercitus vicies millies dena millia. Et audivi numerum eorum.
   <font size="2">
    17
   </font>
   Et ita vidi equos in visione: et qui sedebant super eos, habebant loricas igneas, et hyacinthinas, et sulphureas, et capita eorum erant tamquam capita leonum: et de ore eorum procedit ignis, et fumus, et sulphur.
   <font size="2">
    18
   </font>
   Et ab his tribus plagis occisa est tertia pars hominum de igne, et de fumo, et sulphure, quae procedebant de ore ipsorum.
   <font size="2">
    19
   </font>
   Potestas enim equorum in ore eorum est, et in caudis eorum, nam caudae eorum similes serpentibus, habentes capita: et in his nocent.
  </p>
  <p>
   <font size="2">
    20
   </font>
   Et ceteri homines, qui non sunt occisi in his plagis, neque poenitentiam egerunt de operibus manuum suarum, ut non adorarent daemonia, et simulacra aurea, et argentea, et aerea, et lapidea, et lignea, quae neque videre possunt, neque audire, neque ambulare,
   <font size="2">
    21
   </font>
   et non egerunt poenitentiam ab homicidiis suis, neque a veneficiis suis, neque a fornicatione sua, neque a furtis suis.
  </p>
  <p>
   <a name="10">
    [10]
   </a>
   <font size="2">
    1
   </font>
   Et vidi alium angelum fortem descendentem de caelo amictum nube, et iris in capite eius, et facies eius erat ut sol, et pedes eius tamquam columnae ignis:
   <font size="2">
    2
   </font>
   et habebat in manu sua libellum apertum: et posuit pedem suum dextrum super mare, sinistrum autem super terram:
   <font size="2">
    3
   </font>
   et clamavit voce magna, quemadmodum cum leo rugit. Et cum clamasset, locuta sunt septem tonitrua voces suas.
   <font size="2">
    4
   </font>
   Et cum locuta fuissent septem tonitrua voces suas, ego scripturus eram: et audivi vocem de caelo dicentem mihi: Signa quae locuta sunt septem tonitrua: et noli ea scribere.
  </p>
  <p>
   <font size="2">
    5
   </font>
   Et angelus, quem vidi stantem super mare et super terram, levavit manum suam ad caelum:
   <font size="2">
    6
   </font>
   et iuravit per viventem in saecula saeculorum, qui creavit caelum, et ea quae in eo sunt: et terram, et ea quae in ea sunt: et mare, et ea quae in eo sunt: Quia tempus non erit amplius:
   <font size="2">
    7
   </font>
   sed in diebus vocis septimi angeli, cum coeperit tuba canere, consummabitur mysterium Dei sicut evangelizavit per servos suos prophetas.
  </p>
  <p>
   <font size="2">
    8
   </font>
   Et audivi vocem de caelo iterum loquentem mecum, et dicentem: Vade, et accipe librum apertum de manu angeli stantis super mare, et super terram.
   <font size="2">
    9
   </font>
   Et abii ad angelum, dicens ei, ut daret mihi librum. Et dixit mihi: Accipe librum, et devora illum: et faciet amaricari ventrem tuum, sed in ore tuo erit dulce tamquam mel.
   <font size="2">
    10
   </font>
   Et accepi librum de manu angeli, et devoravi illum: et erat in ore meo tamquam mel dulce, et cum devorassem eum, amaricatus est venter meus:
   <font size="2">
    11
   </font>
   et dixit mihi: Oportet te iterum prophetare gentibus, et populis, et linguis, et regibus multis.
  </p>
  <p>
   <a name="11">
    [11]
   </a>
   <font size="2">
    1
   </font>
   Et datus est mihi calamus similis virgae, et dictum est mihi: Surge, et metire templum Dei, et altare, et adorantes in eo:
   <font size="2">
    2
   </font>
   atrium autem, quod est foris templum, eiice foras, et ne metiaris illud: quoniam datum est gentibus, et civitatem sanctam calcabunt mensibus quadraginta duobus.
  </p>
  <p>
   <font size="2">
    3
   </font>
   Et dabo duobus testibus meis, et prophetabunt diebus mille ducentis sexaginta, amicti saccis.
   <font size="2">
    4
   </font>
   Hi sunt duae olivae et duo candelabra in conspectu Domini terrae stantes.
   <font size="2">
    5
   </font>
   Et si quis voluerit eos nocere, ignis exiet de ore eorum, et devorabit inimicos eorum: et si quis voluerit eos laedere, sic oportet eum occidi.
   <font size="2">
    6
   </font>
   Hi habent potestatem claudendi caelum, ne pluat diebus prophetiae ipsorum: et potestatem habent super aquas convertendi eas in sanguinem, et percutere terram omni plaga quotiescumque voluerint.
   <font size="2">
    7
   </font>
   Et cum finierint testimonium suum, bestia, quae ascendit de abysso, faciet adversum eos bellum, et vincet illos, et occidet eos.
   <font size="2">
    8
   </font>
   Et corpora eorum iacebunt in plateis civitatis magnae, quae vocatur spiritualiter Sodoma, et Aegyptus, ubi et Dominus eorum crucifixus est.
   <font size="2">
    9
   </font>
   Et videbunt de tribubus, et populis, et linguis, et gentibus corpora eorum per tres dies et dimidium: et corpora eorum non sinent poni in monumentis:
   <font size="2">
    10
   </font>
   et inhabitantes terram gaudebunt super illos, et iucundabuntur: et munera mittent invicem, quoniam hi duo prophetae cruciaverunt eos, qui habitabant super terram.
  </p>
  <p>
   <font size="2">
    11
   </font>
   Et post dies tres et dimidium, spiritus vitae a Deo intravit in eos. Et steterunt super pedes suos, et timor magnus cecidit super eos qui viderunt eos.
   <font size="2">
    12
   </font>
   Et audierunt vocem magnam de caelo, dicentem eis: Ascendite huc. Et ascenderunt in caelum in nube: et viderunt illos inimici eorum.
   <font size="2">
    13
   </font>
   Et in illa hora factus est terraemotus magnus, et decima pars civitatis cecidit: et occisa sunt in terraemotu nomina hominum septem millia: et reliqui in timorem sunt missi, et dederunt gloriam Deo caeli.
   <font size="2">
    14
   </font>
   Vae secundum abiit: et ecce vae tertium veniet cito.
  </p>
  <p>
   <font size="2">
    15
   </font>
   Et septimus angelus tuba cecinit: et factae sunt voces magnae in caelo dicentes: Factum est regnum huius mundi, Domini nostri et Christi eius, et regnabit in saecula saeculorum. Amen.
   <font size="2">
    16
   </font>
   Et viginti quatuor seniores, qui in conspectu Dei sedent in sedibus suis, ceciderunt in facies suas, et adoraverunt Deum, dicentes:
   <font size="2">
    17
   </font>
   Gratias agimus tibi, Domine Deus omnipotens, qui es, et qui eras, et qui venturus es: quia accepisti virtutem tuam magnam, et regnasti.
   <font size="2">
    18
   </font>
   Et iratae sunt gentes, et advenit ira tua et tempus mortuorum iudicari, et reddere mercedem servis tuis prophetis, et sanctis, et timentibus nomen tuum pusillis et magnis, et exterminandi eos qui corruperunt terram.
  </p>
  <p>
   <font size="2">
    19
   </font>
   Et apertum est templum Dei in caelo: et visa est arca testamenti eius in templo eius, et facta sunt fulgura, et voces, et terraemotus, et grando magna.
  </p>
  <p>
   <a name="12">
    [12]
   </a>
   <font size="2">
    1
   </font>
   Et signum magnum apparuit in caelo: mulier amicta sole, et luna sub pedibus eius, et in capite eius corona stellarum duodecim:
   <font size="2">
    2
   </font>
   et in utero habens, clamabat parturiens, et cruciabatur ut pariat.
   <font size="2">
    3
   </font>
   Et visum est aliud signum in caelo: et ecce draco magnus rufus habens capita septem, et cornua decem: et in capitibus eius diademata septem,
   <font size="2">
    4
   </font>
   et cauda eius trahebat tertiam partem stellarum caeli, et misit eas in terram: et draco stetit ante mulierem, quae erat paritura, ut cum peperisset, filium eius devoraret.
   <font size="2">
    5
   </font>
   Et peperit filium masculum, qui recturus erat omnes gentes in virga ferrea: et raptus est filius eius ad Deum, et ad thronum eius,
   <font size="2">
    6
   </font>
   et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.
  </p>
  <p>
   <font size="2">
    7
   </font>
   Et factum est praelium magnum in caelo: Michael et angeli eius praeliabantur cum dracone, et draco pugnabat, et angeli eius:
   <font size="2">
    8
   </font>
   et non valuerunt, neque locus inventus est eorum amplius in caelo.
   <font size="2">
    9
   </font>
   Et proiectus est draco ille magnus, serpens antiquus, qui vocatur diabolus, et Satanas, qui seducit universum orbem: et proiectus est in terram, et angeli eius cum illo missi sunt.
   <font size="2">
    10
   </font>
   Et audivi vocem magnam in caelo dicentem: Nunc facta est salus, et virtus, et regnum Dei nostri, et potestas Christi eius: quia proiectus est accusator fratrum nostrorum, qui accusabat illos ante conspectum Dei nostri die ac nocte.
  </p>
  <p>
   <font size="2">
    11
   </font>
   Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem.
   <font size="2">
    12
   </font>
   Propterea laetamini caeli, et qui habitatis in eis. Vae terrae, et mari, quia descendit diabolus ad vos habens iram magnam, sciens quod modicum tempus habet
  </p>
  <p>
   <font size="2">
    13
   </font>
   Et postquam vidit draco quod proiectus esset in terram, persecutus est mulierem, quae peperit masculum:
   <font size="2">
    14
   </font>
   et datae sunt mulieri alae duae aquilae magnae ut volaret in desertum in locum suum, ubi alitur per tempus et tempora, et dimidium temporis a facie serpentis.
   <font size="2">
    15
   </font>
   Et misit serpens ex ore suo post mulierem, aquam tamquam flumen, ut eam faceret trahi a flumine.
   <font size="2">
    16
   </font>
   Et adiuvit terra mulierem, et aperuit terra os suum, et absorbuit flumen, quod misit draco de ore suo.
  </p>
  <p>
   <font size="2">
    17
   </font>
   Et iratus est draco in mulierem: et abiit facere praelium cum reliquis de semine eius, qui custodiunt mandata Dei, et habent testimonium Iesu Christi.
   <font size="2">
    18
   </font>
   Et stetit supra arenam maris.
  </p>
  <p>
   <a name="13">
    [13]
   </a>
   <font size="2">
    1
   </font>
   Et vidi de mari bestiam ascendentem habentem capita septem, et cornua decem, et super cornua eius decem diademata, et super capita eius nomina blasphemiae.
   <font size="2">
    2
   </font>
   Et bestia, quam vidi, similis erat pardo, et pedes eius sicut pedes ursi, et os eius sicut os leonis. Et dedit illi draco virtutem suam, et potestatem magnam.
   <font size="2">
    3
   </font>
   Et vidi unum de capitibus suis quasi occisum in mortem: et plaga mortis eius curata est. Et admirata est universa terra post bestiam.
   <font size="2">
    4
   </font>
   Et adoraverunt draconem, qui dedit potestatem bestiae: et adoraverunt bestiam, dicentes: Quis similis bestiae? et quis poterit pugnare cum ea?
  </p>
  <p>
   <font size="2">
    5
   </font>
   Et datum est ei os loquens magna et blasphemias: et data est ei potestas facere menses quadraginta duos.
   <font size="2">
    6
   </font>
   Et aperuit os suum in blasphemias ad Deum, blasphemare nomen eius, et tabernaculum eius, et eos qui in caelo habitant.
   <font size="2">
    7
   </font>
   Et est datum illi bellum facere cum sanctis, et vincere eos. Et data est illi potestas in omnem tribum, et populum, et linguam, et gentem,
   <font size="2">
    8
   </font>
   et adoraverunt eam omnes, qui inhabitant terram: quorum non sunt scripta nomina in libro vitae Agni, qui occisus est ab origine mundi.
   <font size="2">
    9
   </font>
   Si quis habet aurem, audiat.
  </p>
  <p>
   <font size="2">
    10
   </font>
   Qui in captivitatem duxerit, in captivitatem vadet: qui in gladio occiderit, oportet eum gladio occidi. Hic est patientia, et fides sanctorum.
  </p>
  <p>
   <font size="2">
    11
   </font>
   Et vidi aliam bestiam ascendentem de terra, et habebat cornua duo similia Agni, et loquebatur sicut draco.
   <font size="2">
    12
   </font>
   Et potestatem prioris bestiae omnem faciebat in conspectu eius: et fecit terram, et habitantes in ea, adorare bestiam primam, cuius curata est plaga mortis.
   <font size="2">
    13
   </font>
   Et fecit signa magna, ut etiam ignem faceret de caelo descendere in terram in conspectu hominum.
   <font size="2">
    14
   </font>
   Et seduxit habitantes in terra propter signa, quae data sunt illi facere in conspectu bestiae, dicens habitantibus in terra, ut faciant imaginem bestiae, quae habet plagam gladii, et vixit.
   <font size="2">
    15
   </font>
   Et datum est illi ut daret spiritum imagini bestiae, et ut loquatur imago bestiae: et faciat ut quicumque non adoraverint imaginem bestiae, occidantur.
   <font size="2">
    16
   </font>
   Et faciet omnes pusillos, et magnos, et divites, et pauperes, et liberos, et servos habere caracterem in dextera manu sua, aut in frontibus suis:
   <font size="2">
    17
   </font>
   et nequis possit emere, aut vendere, nisi qui habet caracterem, aut nomen bestiae, aut numerum nominis eius.
   <font size="2">
    18
   </font>
   Hic sapientia est. Qui habet intellectum, computet numerum bestiae. Numerus enim hominis est: et numerus eius sexcenti sexaginta sex.
  </p>
  <p>
   <a name="14">
    [14]
   </a>
   <font size="2">
    1
   </font>
   Et vidi: et ecce Agnus stabat supra montem Sion, et cum eo centum quadraginta quatuor millia, habentes nomen eius, et nomen Patris eius scriptum in frontibus suis.
   <font size="2">
    2
   </font>
   Et audivi vocem de caelo, tamquam vocem aquarum multarum, et tamquam vocem tonitrui magni: et vocem, quam audivi, sicut citharoedorum citharizantium in citharis suis.
   <font size="2">
    3
   </font>
   Et cantabant quasi canticum novum ante sedem, et ante quatuor animalia, et seniores: et nemo poterat dicere canticum, nisi illa centum quadraginta quatuor millia, qui empti sunt de terra.
   <font size="2">
    4
   </font>
   Hi sunt, qui cum mulieribus non sunt coinquinati: virgines enim sunt. Hi sequuntur Agnum quocumque ierit. Hi empti sunt ex hominibus primitiae Deo, et Agno:
   <font size="2">
    5
   </font>
   et in ore eorum non est inventum mendacium: sine macula enim sunt ante thronum Dei.
  </p>
  <p>
   <font size="2">
    6
   </font>
   Et vidi alterum angelum volantem per medium caeli, habentem Evangelium aeternum, ut evangelizaret sedentibus super terram, et super omnem gentem, et tribum, et linguam, et populum:
   <font size="2">
    7
   </font>
   dicens magna voce: Timete Dominum, et date illi honorem, quia venit hora iudicii eius: et adorate eum, qui fecit caelum, et terram, mare, et fontes aquarum.
  </p>
  <p>
   <font size="2">
    8
   </font>
   Et alius angelus secutus est dicens: Cecidit, cecidit Babylon illa magna: quae a vino irae fornicationis suae potavit omnes gentes.
  </p>
  <p>
   <font size="2">
    9
   </font>
   Et tertius angelus secutus est illos, dicens voce magna: Si quis adoraverit bestiam, et imaginem eius, et acceperit caracterem in fronte sua, aut in manu sua:
   <font size="2">
    10
   </font>
   et hic bibet de vino irae Dei, quod mistum est mero in calice irae ipsius, et cruciabitur igne, et sulphure in conspectu angelorum sanctorum, et ante conspectum Agni:
   <font size="2">
    11
   </font>
   et fumus tormentorum eorum ascendet in saecula saeculorum: nec habent requiem die ac nocte, qui adoraverunt bestiam, et imaginem eius, et si quis acceperit caracterem nominis eius.
  </p>
  <p>
   <font size="2">
    12
   </font>
   Hic patientia sanctorum est, qui custodiunt mandata Dei, et fidem Iesu.
   <font size="2">
    13
   </font>
   Et audivi vocem de caelo, dicentem mihi: Scribe: Beati mortui qui in Domino moriuntur. Amodo iam dicit Spiritus, ut requiescant a laboribus suis: opera enim illorum sequuntur illos.
  </p>
  <p>
   <font size="2">
    14
   </font>
   Et vidi: et ecce nubem candidam, et super nubem sedentem similem Filio hominis, habentem in capite suo coronam auream, et in manu sua falcem acutam.
   <font size="2">
    15
   </font>
   Et alius angelus exivit de templo, clamans voce magna ad sedentem super nubem: Mitte falcem tuam, et mete, quia venit hora ut metatur, quoniam aruit messis terrae.
   <font size="2">
    16
   </font>
   Et misit qui sedebat super nubem, falcem suam in terram, et demessa est terra.
  </p>
  <p>
   <font size="2">
    17
   </font>
   Et alius angelus exivit de templo, quod est in caelo, habens et ipse falcem acutam.
   <font size="2">
    18
   </font>
   Et alius angelus exivit de altari, qui habebat potestatem supra ignem: et clamavit voce magna ad eum qui habebat falcem acutam, dicens: Mitte falcem tuam acutam, et vindemia botros vineae terrae: quoniam maturae sunt uvae eius.
   <font size="2">
    19
   </font>
   Et misit angelus falcem suam acutam in terram, et vindemiavit vineam terrae, et misit in lacum irae Dei magnum:
   <font size="2">
    20
   </font>
   et calcatus est lacus extra civitatem, et exivit sanguis de lacu usque ad frenos equorum per stadia mille sexcenta.
  </p>
  <p>
   <a name="15">
    [15]
   </a>
   <font size="2">
    1
   </font>
   Et vidi aliud signum in caelo magnum et mirabile, angelos septem, habentes plagas septem novissimas: quoniam in illis consummata est ira Dei.
   <font size="2">
    2
   </font>
   Et vidi tamquam mare vitreum mistum igne, et eos, qui vicerunt bestiam, et imaginem eius, et numerum nominis eius, stantes super mare vitreum, habentes citharas Dei:
   <font size="2">
    3
   </font>
   et cantantes canticum Moysi servi Dei, et canticum Agni, dicentes: Magna et mirabilia sunt opera tua, Domine Deus omnipotens: iustae et verae sunt viae tuae, Rex saeculorum.
   <font size="2">
    4
   </font>
   Quis non timebit te, Domine, et magnificabit nomen tuum? quia solus pius es: quoniam omnes gentes venient, et adorabunt in conspectu tuo, quoniam iudicia tua manifesta sunt.
  </p>
  <p>
   <font size="2">
    5
   </font>
   Et post haec vidi: et ecce apertum est templum tabernaculi testimonii in caelo,
   <font size="2">
    6
   </font>
   et exierunt septem angeli habentes septem plagas de templo, vestiti lino mundo et candido, et praecincti circa pectora zonis aureis.
   <font size="2">
    7
   </font>
   Et unum de quatuor animalibus dedit septem angelis septem phialas aureas, plenas iracundiae Dei viventis in saecula saeculorum.
   <font size="2">
    8
   </font>
   Et impletum est templum fumo a maiestate Dei, et de virtute eius: et nemo poterat introire in templum, donec consummarentur septem plagae septem angelorum.
  </p>
  <p>
   <a name="16">
    [16]
   </a>
   <font size="2">
    1
   </font>
   Et audivi vocem magnam de templo, dicentem septem angelis: Ite, et effundite septem phialas irae Dei in terram.
   <font size="2">
    2
   </font>
   Et abiit primus, et effudit phialam suam in terram, et factum est vulnus saevum et pessimum in homines, qui habebant caracterem bestiae, et in eos qui adoraverunt imaginem eius.
  </p>
  <p>
   <font size="2">
    3
   </font>
   Et secundus angelus effudit phialam suam in mare, et factus est sanguis tamquam mortui: et omnis anima vivens mortua est in mari.
  </p>
  <p>
   <font size="2">
    4
   </font>
   Et tertius effudit phialam suam super flumina, et super fontes aquarum, et factus est sanguis.
   <font size="2">
    5
   </font>
   Et audivi angelum aquarum dicentem: Iustus es, Domine, qui es, et qui eras sanctus, qui haec iudicasti:
   <font size="2">
    6
   </font>
   quia sanguinem sanctorum et prophetarum effuderunt, et sanguinem eis dedisti bibere: digni enim sunt.
   <font size="2">
    7
   </font>
   Et audivi alterum ab altari dicentem: Etiam Domine Deus omnipotens, vera et iusta iudicia tua.
  </p>
  <p>
   <font size="2">
    8
   </font>
   Et quartus angelus effudit phialam suam in solem, et datum est illi aestu affligere homines, et igni:
   <font size="2">
    9
   </font>
   et aestuaverunt homines aestu magno, et blasphemaverunt nomen Dei habentis potestatem super has plagas, neque egerunt poenitentiam ut darent illi gloriam.
  </p>
  <p>
   <font size="2">
    10
   </font>
   Et quintus angelus effudit phialam suam super sedem bestiae: et factum est regnum eius tenebrosum, et commanducaverunt linguas suas prae dolore:
   <font size="2">
    11
   </font>
   et blasphemaverunt Deum caeli prae doloribus, et vulneribus suis, et non egerunt poenitentiam ex operibus suis.
  </p>
  <p>
   <font size="2">
    12
   </font>
   Et sextus angelus effudit phialam suam in flumen illud magnum Euphraten: et siccavit aquam eius, ut praepararetur via regibus ab ortu solis.
   <font size="2">
    13
   </font>
   Et vidi de ore draconis, et de ore bestiae, et de ore pseudoprophetae spiritus tres immundos in modum ranarum.
   <font size="2">
    14
   </font>
   Sunt enim spiritus daemoniorum facientes signa, et procedunt ad reges totius terrae congregare illos in praelium ad diem magnum omnipotentis Dei.
  </p>
  <p>
   <font size="2">
    15
   </font>
   Ecce venio sicut fur. Beatus qui vigilat, et custodit vestimenta sua, ne nudus ambulet, et videant turpitudinem eius.
   <font size="2">
    16
   </font>
   Et congregabit illos in locum qui vocatur hebraice Armagedon.
  </p>
  <p>
   <font size="2">
    17
   </font>
   Et septimus angelus effudit phialam suam in aerem, et exivit vox magna de templo a throno, dicens: Factum est.
   <font size="2">
    18
   </font>
   Et facta sunt fulgura, et voces, et tonitrua, et terraemotus factus est magnus, qualis numquam fuit ex quo homines fuerunt super terram: talis terraemotus, sic magnus.
   <font size="2">
    19
   </font>
   Et facta est civitas magna in tres partes: et civitates gentium ceciderunt. Et Babylon magna venit in memoriam ante Deum, dare illi calicem vini indignationis irae eius.
   <font size="2">
    20
   </font>
   Et omnis insula fugit, et montes non sunt inventi.
   <font size="2">
    21
   </font>
   Et grando magna sicut talentum descendit de caelo in homines: et blasphemaverunt Deum homines propter plagam grandinis: quoniam magna facta est vehementer.
  </p>
  <p>
   <a name="17">
    [17]
   </a>
   <font size="2">
    1
   </font>
   Et venit unus de septem angelis, qui habebant septem phialas, et locutus est mecum, dicens: Veni, ostendam tibi damnationem meretricis magnae, quae sedet super aquas multas,
   <font size="2">
    2
   </font>
   cum qua fornicati sunt reges terrae, et inebriati sunt qui inhabitant terram de vino prostitutionis eius.
   <font size="2">
    3
   </font>
   Et abstulit me in spiritu in desertum. Et vidi mulierem sedentem super bestiam coccineam, plenam nominibus blasphemiae, habentem capita septem, et cornua decem.
   <font size="2">
    4
   </font>
   Et mulier erat circumdata purpura, et coccino, et inaurata auro, et lapide pretioso, et margaritis, habens poculum aureum in manu sua, plenum abominatione, et immunditia fornicationis eius.
   <font size="2">
    5
   </font>
   Et in fronte eius nomen scriptum: Mysterium: Babylon magna, mater fornicationum, et abominationum terrae.
   <font size="2">
    6
   </font>
   Et vidi mulierem ebriam de sanguine sanctorum, et de sanguine martyrum Iesu. Et miratus sum cum vidissem illam admiratione magna.
   <font size="2">
    7
   </font>
   Et dixit mihi angelus: Quare miraris? ego dicam tibi sacramentum mulieris, et bestiae, quae portat eam, quae habet capita septem, et cornua decem.
   <font size="2">
    8
   </font>
   Bestia, quam vidisti, fuit, et non est, et ascensura est de abysso, et in interitum ibit: et mirabuntur inhabitantes terram (quorum non sunt scripta nomina in libro vitae a constitutione mundi) videntes bestiam, quae erat, et non est.
   <font size="2">
    9
   </font>
   Et hic est sensus, qui habet sapientiam. Septem capita, septem montes sunt, super quos mulier sedet, et reges septem sunt.
   <font size="2">
    10
   </font>
   Quinque ceciderunt, unus est, et alius nondum venit: et cum venerit, oportet illum breve tempus manere.
   <font size="2">
    11
   </font>
   Et bestia, quae erat, et non est: et ipsa octava est: et de septem est, et in interitum vadit.
   <font size="2">
    12
   </font>
   Et decem cornua, quae vidisti, decem reges sunt: qui regnum nondum acceperunt, sed potestatem tamquam reges una hora accipient post bestiam.
   <font size="2">
    13
   </font>
   Hi unum consilium habent, et virtutem, et potestatem suam bestiae tradent.
   <font size="2">
    14
   </font>
   Hi cum Agno pugnabunt, et Agnus vincet illos: quoniam Dominus dominorum est, et Rex regum, et qui cum illo sunt, vocati, electi, et fideles.
  </p>
  <p>
   <font size="2">
    15
   </font>
   Et dixit mihi: Aquae, quas vidisti ubi meretrix sedet, populi sunt, et gentes, et linguae.
   <font size="2">
    16
   </font>
   Et decem cornua, quae vidisti in bestia: hi odient fornicariam, et desolatam facient illam, et nudam, et carnes eius manducabunt, et ipsam igni concremabunt.
   <font size="2">
    17
   </font>
   Deus enim dedit in corda eorum ut faciant quod placitum est illi: ut dent regnum suum bestiae donec consummentur verba Dei.
   <font size="2">
    18
   </font>
   Et mulier, quam vidisti, est civitas magna, quae habet regnum super reges terrae.
  </p>
  <p>
   <a name="18">
    [18]
   </a>
   <font size="2">
    1
   </font>
   Et post haec vidi alium angelum descendentem de caelo, habentem potestatem magnam: et terra illuminata est a gloria eius.
   <font size="2">
    2
   </font>
   Et exclamavit in fortitudine, dicens: Cecidit, cecidit Babylon magna: et facta est habitatio daemoniorum, et custodia omnis spiritus immundi, et custodia omnis volucris immundae, et odibilis:
   <font size="2">
    3
   </font>
   quia de vino irae fornicationis eius biberunt omnes gentes: et reges terrae cum illa fornicati sunt: et mercatores terrae de virtute deliciarum eius divites facti sunt.
  </p>
  <p>
   <font size="2">
    4
   </font>
   Et audivi aliam vocem de caelo, dicentem: Exite de illa populus meus: ut ne participes sitis delictorum eius, et de plagis eius non accipiatis.
   <font size="2">
    5
   </font>
   Quoniam pervenerunt peccata eius usque ad caelum, et recordatus est Dominus iniquitatum eius.
   <font size="2">
    6
   </font>
   Reddite illi sicut et ipsa reddidit vobis: et duplicate duplicia secundum opera eius: in poculo, quo miscuit, miscete illi duplum.
   <font size="2">
    7
   </font>
   Quantum glorificavit se, et in deliciis fuit, tantum date illi tormentum et luctum: quia in corde suo dicit: Sedeo regina: et vidua non sum, et luctum non videbo.
   <font size="2">
    8
   </font>
   Ideo in una die venient plagae eius, mors, et luctus, et fames, et igne comburetur: quia fortis est Deus, qui iudicabit illam.
  </p>
  <p>
   <font size="2">
    9
   </font>
   Et flebunt, et plangent se super illam reges terrae, qui cum illa fornicati sunt, et in deliciis vixerunt, cum viderint fumum incendii eius:
   <font size="2">
    10
   </font>
   longe stantes propter timorem tormentorum eius, dicentes: Vae, vae civitas illa magna Babylon, civitas illa fortis: quoniam una hora venit iudicium tuum.
  </p>
  <p>
   <font size="2">
    11
   </font>
   Et negotiatores terrae flebunt, et lugebunt super illam: quoniam merces eorum nemo emet amplius:
   <font size="2">
    12
   </font>
   merces auri, et argenti, et lapidis pretiosi, et margaritae, et byssi, et purpurae, et serici, et cocci (et omne lignum thyinum, et omnia vasa eboris, et omnia vasa de lapide pretioso, et aeramento, et ferro, et marmore,
   <font size="2">
    13
   </font>
   et cinnamomum) et odoramentorum, et unguenti, et thuris, et vini, et olei, et similae, et tritici, et iumentorum, et ovium, et equorum, et rhedarum, et mancipiorum, et animarum hominum.
   <font size="2">
    14
   </font>
   Et poma desiderii animae tuae discesserunt a te, et omnia pinguia et praeclara perierunt a te, et amplius illa iam non invenient.
  </p>
  <p>
   <font size="2">
    15
   </font>
   Mercatores horum, qui divites facti sunt, ab ea longe stabunt propter timorem tormentorum eius, flentes, ac lugentes,
   <font size="2">
    16
   </font>
   et dicentes: Vae, vae civitas illa magna, quae amicta erat bysso, et purpura, et cocco, et deaurata erat auro, et lapide pretioso, et margaritis:
   <font size="2">
    17
   </font>
   quoniam una hora destitutae sunt tantae divitiae, et omnis gubernator, et omnis qui in lacum navigat, et nautae, et qui in mari operantur, longe steterunt,
   <font size="2">
    18
   </font>
   et clamaverunt videntes locum incendii eius, dicentes: Quae similis civitati huic magnae?
   <font size="2">
    19
   </font>
   et miserunt pulverem super capita sua, et clamaverunt flentes, et lugentes, dicentes: Vae, vae civitas illa magna, in qua divites facti sunt omnes, qui habebant naves in mari de pretiis eius: quoniam una hora desolata est.
   <font size="2">
    20
   </font>
   Exsulta super eam caelum, et sancti apostoli, et prophetae: quoniam iudicavit Deus iudicium vestrum de illa.
  </p>
  <p>
   <font size="2">
    21
   </font>
   Et sustulit unus angelus fortis lapidem quasi molarem magnum, et misit in mare, dicens: Hoc impetu mittetur Babylon civitas illa magna, et ultra iam non invenietur.
   <font size="2">
    22
   </font>
   Et vox citharoedorum, et musicorum, et tibia canentium, et tuba non audietur in te amplius: et omnis artifex omnis artis non invenietur in te amplius: et vox molae non audietur in te amplius:
   <font size="2">
    23
   </font>
   et lux lucernae non lucebit in te amplius: et vox sponsi et sponsae non audietur adhuc in te: quia mercatores tui erant principes terrae, quia in veneficiis tuis erraverunt omnes gentes.
   <font size="2">
    24
   </font>
   Et in ea sanguis prophetarum et sanctorum inventus est: et omnium qui interfecti sunt in terra.
  </p>
  <p>
   <a name="19">
    [19]
   </a>
   <font size="2">
    1
   </font>
   Post haec audivi quasi vocem turbarum multarum in caelo dicentium: Alleluia: salus, et gloria, et virtus Deo nostro est:
   <font size="2">
    2
   </font>
   quia vera et iusta iudicia sunt eius, qui iudicavit de meretrice magna, quae corrupit terram in prostitutione sua, et vindicavit sanguinem servorum suorum de manibus eius.
   <font size="2">
    3
   </font>
   Et iterum dixerunt: Alleluia. Et fumus eius ascendit in saecula saeculorum.
  </p>
  <p>
   <font size="2">
    4
   </font>
   Et ceciderunt seniores viginti quatuor, et quatuor animalia, et adoraverunt Deum sedentem super thronum, dicentes: Amen: alleluia.
   <font size="2">
    5
   </font>
   Ex vox de throno exivit, dicens: Laudem dicite Deo nostro omnes servi eius: et qui timetis eum pusilli et magni.
  </p>
  <p>
   <font size="2">
    6
   </font>
   Et audivi quasi vocem turbae magnae, et sicut vocem aquarum multarum, et sicut vocem tonitruorum magnorum, dicentium: Alleluia: quoniam regnavit Dominus Deus noster omnipotens.
   <font size="2">
    7
   </font>
   Gaudeamus, et exsultemus: et demus gloriam ei: quia venerunt nuptiae Agni, et uxor eius praeparavit se.
   <font size="2">
    8
   </font>
   Et datum est illi ut cooperiat se byssino splendenti et candido. Byssinum enim iustificationes sunt sanctorum.
  </p>
  <p>
   <font size="2">
    9
   </font>
   Et dixit mihi: Scribe: Beati qui ad coenam nuptiarum Agni vocati sunt; et dixit mihi: Haec verba Dei vera sunt.
   <font size="2">
    10
   </font>
   Et cecidi ante pedes eius, ut adorarem eum. Et dicit mihi: Vide ne feceris: conservus tuus sum, et fratrum tuorum habentium testimonium Iesu. Deum adora. Testimonium enim Iesu est spiritus prophetiae.
   <font size="2">
    11
   </font>
   Et vidi caelum apertum, et ecce equus albus, et qui sedebat super eum, vocabatur Fidelis, et Verax, et cum iustitia iudicat et pugnat.
   <font size="2">
    12
   </font>
   Oculi autem eius sicut flamma ignis, et in capite eius diademata multa, habens nomen scriptum, quod nemo novit nisi ipse.
   <font size="2">
    13
   </font>
   Et vestitus erat veste aspersa sanguine: et vocatur nomen eius: Verbum Dei.
   <font size="2">
    14
   </font>
   Et exercitus qui sunt in caelo, sequebantur eum in equis albis, vestiti byssino albo et mundo.
   <font size="2">
    15
   </font>
   Et de ore eius procedit gladius ex utraque parte acutus, ut in ipso percutiat gentes. Et ipse reget eas in virga ferrea: et ipse calcat torcular vini furoris irae Dei omnipotentis.
   <font size="2">
    16
   </font>
   Et habet in vestimento et in femore suo scriptum: Rex regum et Dominus dominantium.
  </p>
  <p>
   <font size="2">
    17
   </font>
   Et vidi unum angelum stantem in sole, et clamavit voce magna, dicens omnibus avibus, quae volabant per medium caeli: Venite, et congregamini ad coenam magnam Dei:
   <font size="2">
    18
   </font>
   ut manducetis carnes regum, et carnes tribunorum, et carnes fortium, et carnes equorum, et sedentium in ipsis, et carnes omnium liberorum, et servorum, et pusillorum et magnorum.
  </p>
  <p>
   <font size="2">
    19
   </font>
   Et vidi bestiam, et reges terrae, et exercitus eorum congregatos ad faciendum praelium cum illo, qui sedebat in equo, et cum exercitu eius.
   <font size="2">
    20
   </font>
   Et apprehensa est bestia, et cum ea pseudopropheta: qui fecit signa coram ipso, quibus seduxit eos, qui acceperunt caracterem bestiae, et qui adoraverunt imaginem eius. Vivi missi sunt hi duo in stagnum ignis ardentis sulphure:
   <font size="2">
    21
   </font>
   et ceteri occisi sunt in gladio sedentis super equum, qui procedit de ore ipsius: et omnes aves saturatae sunt carnibus eorum.
  </p>
  <p>
   <a name="20">
    [20]
   </a>
   <font size="2">
    1
   </font>
   Et vidi angelum descendentem de caelo, habentem clavem abyssi, et catenam magnam in manu sua.
   <font size="2">
    2
   </font>
   Et apprehendit draconem, serpentem antiquum, qui est diabolus, et Satanas, et ligavit eum per annos mille:
   <font size="2">
    3
   </font>
   et misit eum in abyssum, et clausit, et signavit super illum ut non seducat amplius gentes, donec consummentur mille anni: et post haec oportet illum solvi modico tempore.
   <font size="2">
    4
   </font>
   Et vidi sedes, et sederunt super eas, et iudicium datum est illis: et animas decollatorum propter testimonium Iesu, et propter verbum Dei, et qui non adoraverunt bestiam, neque imaginem eius, nec acceperunt caracterem eius in frontibus, aut in manibus suis, et vixerunt, et regnaverunt cum Christo mille annis.
   <font size="2">
    5
   </font>
   Ceteri mortuorum non vixerunt, donec consummentur mille anni. Haec est resurrectio prima.
   <font size="2">
    6
   </font>
   Beatus, et sanctus, qui habet partem in resurrectione prima: in his secunda mors non habet potestatem: sed erunt sacerdotes Dei et Christi, et regnabunt cum illo mille annis.
  </p>
  <p>
   <font size="2">
    7
   </font>
   Et cum consummati fuerint mille anni, solvetur Satanas de carcere suo, et exibit, et seducet gentes, quae sunt super quatuor angulos terrae, Gog, et Magog, et congregabit eos in praelium, quorum numerus est sicut arena maris.
   <font size="2">
    8
   </font>
   Et ascenderunt super latitudinem terrae, et circuierunt castra sanctorum, et civitatem dilectam.
   <font size="2">
    9
   </font>
   Et descendit ignis a Deo de caelo, et devoravit eos: et diabolus, qui seducebat eos, missus est in stagnum ignis, et sulphuris, ubi et bestia
   <font size="2">
    10
   </font>
   et pseudopropheta cruciabuntur die ac nocte in saecula saeculorum.
  </p>
  <p>
   <font size="2">
    11
   </font>
   Et vidi thronum magnum candidum, et sedentem super eum, a cuius conspectu fugit terra, et caelum, et locus non est inventus eis.
   <font size="2">
    12
   </font>
   Et vidi mortuos, magnos et pusillos, stantes in conspectu throni, et libri aperti sunt: et alius liber apertus est, qui est vitae: et iudicati sunt mortui ex his, quae scripta erant in libris, secundum opera ipsorum:
   <font size="2">
    13
   </font>
   et dedit mare mortuos, qui in eo erant: et mors et infernus dederunt mortuos suos, qui in ipsis erant: et iudicatum est de singulis secundum opera ipsorum.
   <font size="2">
    14
   </font>
   Et infernus et mors missi sunt in stagnum ignis. Haec est mors secunda.
   <font size="2">
    15
   </font>
   Et qui non inventus est in libro vitae scriptus, missus est in stagnum ignis.
  </p>
  <p>
   <a name="21">
    [21]
   </a>
   <font size="2">
    1
   </font>
   Et vidi caelum novum et terram novam. Primum enim caelum, et prima terra abiit, et mare iam non est.
   <font size="2">
    2
   </font>
   Et ego Ioannes vidi sanctam civitatem Ierusalem novam descendentem de caelo a Deo, paratam sicut sponsam ornatam viro suo.
   <font size="2">
    3
   </font>
   Et audivi vocem magnam de throno dicentem: Ecce tabernaculum Dei cum hominibus, et habitabit cum eis. Et ipsi populus eius erunt, et ipse Deus cum eis erit eorum Deus:
   <font size="2">
    4
   </font>
   et absterget Deus omnem lacrimam ab oculis eorum: et mors ultra non erit, neque luctus, neque clamor, neque dolor erit ultra, quia prima abierunt.
  </p>
  <p>
   <font size="2">
    5
   </font>
   Et dixit qui sedebat in throno: Ecce nova facio omnia. Et dixit mihi: Scribe, quia haec verba fidelissima sunt, et vera.
   <font size="2">
    6
   </font>
   Et dixit mihi: Factum est: ego sum alpha et omega, initium et finis. Ego sitienti dabo de fonte aquae vitae, gratis.
   <font size="2">
    7
   </font>
   Qui vicerit, possidebit haec: et ero illi Deus, et ille erit mihi filius.
   <font size="2">
    8
   </font>
   Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure: quod est mors secunda.
  </p>
  <p>
   <font size="2">
    9
   </font>
   Et venit unus de septem angelis habentibus phialas plenas septem plagis novissimis, et locutus est mecum, dicens: Veni, et ostendam tibi sponsam, uxorem Agni.
   <font size="2">
    10
   </font>
   Et sustulit me in spiritu in montem magnum et altum, et ostendit mihi civitatem sanctam Ierusalem descendentem de caelo a Deo,
   <font size="2">
    11
   </font>
   habentem claritatem Dei: et lumen eius simile lapidi pretioso tamquam lapidi iaspidis, sicut crystallum.
   <font size="2">
    12
   </font>
   Et habebat murum magnum, et altum, habentem portas duodecim: et in portis angelos duodecim, et nomina inscripta, quae sunt nomina duodecim tribuum filiorum Israel:
   <font size="2">
    13
   </font>
   ab oriente portae tres, et ab aquilone portae tres, et ab austro portae tres, et ab occasu portae tres.
   <font size="2">
    14
   </font>
   Et murus civitatis habens fundamenta duodecim, et in ipsis duodecim nomina duodecim apostolorum Agni.
  </p>
  <p>
   <font size="2">
    15
   </font>
   Et qui loquebatur mecum, habebat mensuram arundineam auream, ut metiretur civitatem, et portas eius, et murum.
   <font size="2">
    16
   </font>
   Et civitas in quadro posita est, et longitudo eius tanta est quanta et latitudo: et mensus est civitatem de arundine aurea per stadia duodecim millia: et longitudo, et altitudo, et latitudo eius aequalia sunt.
   <font size="2">
    17
   </font>
   Et mensus est murum eius centem quadraginta quatuor cubitorum, mensura hominis, quae est angeli.
   <font size="2">
    18
   </font>
   Et erat structura muri eius ex lapide iaspide: ipsa vero civitas aurum mundum simile vitro mundo.
   <font size="2">
    19
   </font>
   Et fundamenta muri civitatis omni lapide pretioso ornata. Fundamentum primum, iaspis: secundum, sapphirus: tertium, calcedonius: quartum, smaragdus:
   <font size="2">
    20
   </font>
   quintum, sardonyx: sextum, sardius: septimum, chrysolithus: octavum, beryllus: nonum, topazius: decimum, chrysoprasus: undecimum, hyacinthus: duodecimum, amethystus.
   <font size="2">
    21
   </font>
   Et duodecim portae, duodecim margaritae sunt, per singulas: et singulae portae erant ex singulis margaritis: et platea civitatis aurum mundum, tamquam vitrum perlucidum.
  </p>
  <p>
   <font size="2">
    22
   </font>
   Et templum non vidi in ea: Dominus enim Deus omnipotens templum illius est, et Agnus.
   <font size="2">
    23
   </font>
   Et civitas non eget sole neque luna ut luceant in ea, nam claritas Dei illuminavit eam, et lucerna eius est Agnus.
   <font size="2">
    24
   </font>
   Et ambulabunt gentes in lumine eius: et reges terrae afferent gloriam suam et honorem in illam.
   <font size="2">
    25
   </font>
   Et portae eius non claudentur per diem: nox enim non erit illic.
   <font size="2">
    26
   </font>
   Et afferent gloriam et honorem gentium in illam.
   <font size="2">
    27
   </font>
   Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitae Agni.
  </p>
  <p>
   <a name="22">
    [22]
   </a>
   <font size="2">
    1
   </font>
   Et ostendit mihi fluvium aquae vitae, splendidum tamquam crystallum, procedentem de sede Dei et Agni.
   <font size="2">
    2
   </font>
   In medio plateae eius, et ex utraque parte fluminis, lignum vitae, afferens fructus duodecim per menses singulos, reddens fructum suum et folia ligni ad sanitatem gentium.
   <font size="2">
    3
   </font>
   Et omne maledictum non erit amplius: sed sedes Dei et Agni in illa erunt, et servi eius servient illi.
   <font size="2">
    4
   </font>
   Et videbunt faciem eius: et nomen eius in frontibus eorum.
   <font size="2">
    5
   </font>
   Et nox ultra non erit: et non egebunt lumine lucernae, neque lumine solis, quoniam Dominus Deus illuminabit illos, et regnabunt in saecula saeculorum.
  </p>
  <p>
   <font size="2">
    6
   </font>
   Et dixit mihi: Haec verba fidelissima sunt, et vera. Et Dominus Deus spirituum prophetarum misit angelum suum ostendere servis suis quae oportet fieri cito.
   <font size="2">
    7
   </font>
   Et ecce venio velociter. Beatus, qui custodit verba prophetiae libri huius.
  </p>
  <p>
   <font size="2">
    8
   </font>
   Et ego Ioannes, qui audivi, et vidi haec. Et postquam audissem, et vidissem, cecidi ut adorarem ante pedes angeli, qui mihi haec ostendebat:
   <font size="2">
    9
   </font>
   et dixit mihi: Vide ne feceris: conservus enim tuus sum, et fratrum tuorum prophetarum, et eorum qui servant verba prophetiae libri huius: Deum adora.
  </p>
  <p>
   <font size="2">
    10
   </font>
   Et dicit mihi: Ne signaveris verba prophetiae libri huius: tempus enim prope est.
   <font size="2">
    11
   </font>
   Qui nocet, noceat adhuc: et qui in sordibus est, sordescat adhuc: et qui iustus est, iustificetur adhuc: et sanctus, sanctificetur adhuc.
  </p>
  <p>
   <font size="2">
    12
   </font>
   Ecce venio cito, et merces mea mecum est, reddere unicuique secundum opera sua.
   <font size="2">
    13
   </font>
   Ego sum alpha et omega, primus et novissimus, principium et finis.
   <font size="2">
    14
   </font>
   Beati, qui lavant stolas suas in sanguine Agni: ut sit potestas eorum in ligno vitae, et per portas intrent in civitatem.
   <font size="2">
    15
   </font>
   Foris canes, et venefici, et impudici, et homicidae, et idolis servientes, et omnis qui amat et facit mendacium.
  </p>
  <p>
   <font size="2">
    16
   </font>
   Ego Iesus misi angelum meum testificari vobis haec in ecclesiis. Ego sum radix, et genus David, stella splendida et matutina.
  </p>
  <p>
   <font size="2">
    17
   </font>
   Et spiritus, et sponsa dicunt: Veni. Et qui audit, dicat: Veni. Et qui sitit, veniat: et qui vult, accipiat aquam vitae, gratis.
  </p>
  <p>
   <font size="2">
    18
   </font>
   Contestor enim omni audienti verba prophetiae libri huius: si quis apposuerit ad haec, apponet Deus super illum plagas scriptas in libro isto.
   <font size="2">
    19
   </font>
   Et si quis diminuerit de verbis libri prophetiae huius, auferet Deus partem eius de libro vitae, et de civitate sancta, et de his quae scripta sunt in libro isto.
  </p>
  <p>
   <font size="2">
    20
   </font>
   Dicit qui testimonium perhibet istorum. Etiam venio cito: amen. Veni, Domine Iesu.
   <font size="2">
    21
   </font>
   Gratia Domini nostri Iesu Christi cum omnibus vobis. Amen.
  </p>
  <p class="border">
  </p>
 </body>
</div>