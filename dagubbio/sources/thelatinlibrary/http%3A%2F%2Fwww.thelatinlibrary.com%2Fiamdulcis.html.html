<div>
 Anonymous: Iam, dulcis amica
 <body>
  <center>
   IAM, DULCIS AMICA
  </center>
  <blockquote>
   <blockquote>
    <font size="4">
     Iam, dulcis amica, venito,
        quam sicut cor meum diligo;
        Intra in cubiculum meum,
        ornamentis cunctis onustum.
    </font>
    <p>
     <font size="4">
      Ibi sunt sedilia strata
          et domus velis ornata,
          Floresque in domo sparguntur
          herbeque fragrantes miscentur.
     </font>
    </p>
    <p>
     <font size="4">
      Est ibi mensa apposita
          universis cibis onusta:
          Ibi clarum vinum abundat
          et quidquid te, cara, delectat.
     </font>
    </p>
    <p>
     <font size="4">
      Ibi sonant dulces symphonie
          inflantur et altius tibie;
          Ibi puer et docta puella
          pangunt tibi carmina bella:
     </font>
    </p>
    <p>
     <font size="4">
      Hic cum plectro citharam tangit,
          illa melos cum lira pangit;
          Portantque ministri pateras
          pigmentatis poculis plenas.
     </font>
    </p>
    <p>
     <font size="4">
      Non me iuvat tantum convivium
          quantum post dulce colloquium,
          Nec rerum tantarum ubertas
          ut dilecta familiaritas.
     </font>
    </p>
    <p>
     <font size="4">
      Iam nunc veni, soror electa
          et pre cunctis mihi dilecta,
          Lux mee clara pupille
          parsque maior anime mee.
     </font>
    </p>
    <p>
     <font size="4">
      Ego fui sola in silva
          et dilexi loca secreta:
          Frequenter effugi tumultum
          et vitavi populum multum.
     </font>
    </p>
    <p>
     <font size="4">
      Iam nix glaciesque liquescit,
          Folium et herba virescit,
          Philomena iam cantat in alto,
          Ardet amor cordis in antro.
     </font>
    </p>
    <p>
     <font size="4">
      Karissima, noli tardare;
          studeamus nos nunc amare,
          Sine te non potero vivere;
          iam decet amorem perficere.
     </font>
    </p>
    <p>
     <font size="4">
      Quid iuvat deferre, electa,
          que sunt tamen post facienda?
          Fac cito quod eris factura,
          in me non est aliqua mora.
     </font>
    </p>
   </blockquote>
  </blockquote>
  <center>
  </center>
 </body>
</div>