<div>
 Juvenal XII
 <body>
  <div class="page_wrapper">
   <h1>
    D. IVNI IVVENALIS SATVRA XII
   </h1>
   <p class="poem">
    Natali, Coruine, die mihi dulcior haec lux,
        qua festus promissa deis animalia caespes
        expectat. niueam reginae ducimus agnam,
        par uellus dabitur pugnanti Gorgone Maura;
        sed procul extensum petulans quatit hostia funem
    <font size="2">
     5
    </font>
    Tarpeio seruata Ioui frontemque coruscat,
        quippe ferox uitulus templis maturus et arae
        spargendusque mero, quem iam pudet ubera matris
        ducere, qui uexat nascenti robora cornu.
        si res ampla domi similisque adfectibus esset,
    <font size="2">
     10
    </font>
    pinguior Hispulla traheretur taurus et ipsa
        mole piger, nec finitima nutritus in herba,
        laeta sed ostendens Clitumni pascua sanguis
        et grandi ceruix iret ferienda ministro
        ob reditum trepidantis adhuc horrendaque passi
    <font size="2">
     15
    </font>
    nuper et incolumem sese mirantis amici.
        nam praeter pelagi casus et fulminis ictus
        euasit. densae caelum abscondere tenebrae
        nube una subitusque antemnas inpulit ignis,
        cum se quisque illo percussum crederet et mox
    <font size="2">
     20
    </font>
    attonitus nullum conferri posse putaret
        naufragium uelis ardentibus. omnia fiunt
        talia, tam grauiter, si quando poetica surgit
        tempestas. genus ecce aliud discriminis audi
        et miserere iterum, quamquam sint cetera sortis
    <font size="2">
     25
    </font>
    eiusdem pars dira quidem sed cognita multis
        et quam uotiua testantur fana tabella
        plurima: pictores quis nescit ab Iside pasci?
        accidit et nostro similis fortuna Catullo.
        cum plenus fluctu medius foret alueus et iam
    <font size="2">
     30
    </font>
    alternum puppis latus euertentibus undis
        arboris incertae, nullam prudentia cani
        rectoris cum ferret opem, decidere iactu
        coepit cum uentis, imitatus castora, qui se
        eunuchum ipse facit cupiens euadere damno
    <font size="2">
     35
    </font>
    testiculi: adeo medicatum intellegit inguen.
        'fundite quae mea sunt' dicebat 'cuncta' Catullus
        praecipitare uolens etiam pulcherrima, uestem
        purpuream teneris quoque Maecenatibus aptam,
        atque alias quarum generosi graminis ipsum
    <font size="2">
     40
    </font>
    infecit natura pecus, sed et egregius fons
        uiribus occultis et Baeticus adiuuat aer.
        ille nec argentum dubitabat mittere, lances
        Parthenio factas, urnae cratera capacem
        et dignum sitiente Pholo uel coniuge Fusci;
    <font size="2">
     45
    </font>
    adde et bascaudas et mille escaria, multum
        caelati, biberat quo callidus emptor Olynthi.
        sed quis nunc alius, qua mundi parte quis audet
        argento praeferre caput rebusque salutem?
        [non propter uitam faciunt patrimonia quidam,
    <font size="2">
     50
    </font>
    sed uitio caeci propter patrimonia uiuunt.]
        iactatur rerum utilium pars maxima, sed nec
        damna leuant. tunc aduersis urguentibus illuc
        reccidit ut malum ferro summitteret, ac se
        explicat angustum: discriminis ultima, quando
    <font size="2">
     55
    </font>
    praesidia adferimus nauem factura minorem.
        i nunc et uentis animam committe dolato
        confisus ligno, digitis a morte remotus
        quattuor aut septem, si sit latissima, taedae;
        mox cum reticulis et pane et uentre lagonae
    <font size="2">
     60
    </font>
    accipe sumendas in tempestate secures.
        sed postquam iacuit planum mare, tempora postquam
        prospera uectoris fatumque ualentius euro
        et pelago, postquam Parcae meliora benigna
        pensa manu ducunt hilares et staminis albi
    <font size="2">
     65
    </font>
    lanificae, modica nec multum fortior aura
        uentus adest, inopi miserabilis arte cucurrit
        uestibus extentis et, quod superauerat unum,
        uelo prora suo. iam deficientibus austris
        spes uitae cum sole redit. tum gratus Iulo
    <font size="2">
     70
    </font>
    atque nouercali sedes praelata Lauino
        conspicitur sublimis apex, cui candida nomen
        scrofa dedit, laetis Phrygibus mirabile sumen
        et numquam uisis triginta clara mamillis.
        tandem intrat positas inclusa per aequora moles
    <font size="2">
     75
    </font>
    Tyrrhenamque pharon porrectaque bracchia rursum
        quae pelago occurrunt medio longeque relincunt
        Italiam; non sic igitur mirabere portus
        quos natura dedit. sed trunca puppe magister
        interiora petit Baianae peruia cumbae
    <font size="2">
     80
    </font>
    tuti stagna sinus, gaudent ubi uertice raso
        garrula securi narrare pericula nautae.
             ite igitur, pueri, linguis animisque fauentes
        sertaque delubris et farra inponite cultris
        ac mollis ornate focos glebamque uirentem.
    <font size="2">
     85
    </font>
    iam sequar et sacro, quod praestat, rite peracto
        inde domum repetam, graciles ubi parua coronas
        accipiunt fragili simulacra nitentia cera.
        hic nostrum placabo Iouem Laribusque paternis
        tura dabo atque omnis uiolae iactabo colores.
    <font size="2">
     90
    </font>
    cuncta nitent, longos erexit ianua ramos
        et matutinis operatur festa lucernis.
        neu suspecta tibi sint haec, Coruine, Catullus,
        pro cuius reditu tot pono altaria, paruos
        tres habet heredes. libet expectare quis aegram
    <font size="2">
     95
    </font>
    et claudentem oculos gallinam inpendat amico
        tam sterili; uerum haec nimia est inpensa, coturnix
        nulla umquam pro patre cadet. sentire calorem
        si coepit locuples Gallitta et Pacius orbi,
        legitime fixis uestitur tota libellis
    <font size="2">
     100
    </font>
    porticus, existunt qui promittant hecatomben,
        quatenus hic non sunt nec uenales elephanti,
        nec Latio aut usquam sub nostro sidere talis
        belua concipitur, sed furua gente petita
        arboribus Rutulis et Turni pascitur agro,
    <font size="2">
     105
    </font>
    Caesaris armentum nulli seruire paratum
        priuato, siquidem Tyrio parere solebant
        Hannibali et nostris ducibus regique Molosso
        horum maiores ac dorso ferre cohortis,
        partem aliquam belli, et euntem in proelia turrem.
    <font size="2">
     110
    </font>
    nulla igitur mora per Nouium, mora nulla per Histrum
        Pacuuium, quin illud ebur ducatur ad aras
        et cadat ante Lares Gallittae uictima sola
        tantis digna deis et captatoribus horum.
        alter enim, si concedas, mactare uouebit
    <font size="2">
     115
    </font>
    de grege seruorum magna et pulcherrima quaeque
        corpora, uel pueris et frontibus ancillarum
        inponet uittas et, si qua est nubilis illi
        Iphigenia domi, dabit hanc altaribus, etsi
        non sperat tragicae furtiua piacula ceruae.
    <font size="2">
     120
    </font>
    laudo meum ciuem, nec comparo testamento
        mille rates; nam si Libitinam euaserit aeger,
        delebit tabulas inclusus carcere nassae
        post meritum sane mirandum atque omnia soli
        forsan Pacuuio breuiter dabit, ille superbus
    <font size="2">
     125
    </font>
    incedet uictis riualibus. ergo uides quam
        grande operae pretium faciat iugulata Mycenis.
        uiuat Pacuuius quaeso uel Nestora totum,
        possideat quantum rapuit Nero, montibus aurum
        exaequet, nec amet quemquam nec ametur ab ullo.
   </p>
  </div>
 </body>
</div>