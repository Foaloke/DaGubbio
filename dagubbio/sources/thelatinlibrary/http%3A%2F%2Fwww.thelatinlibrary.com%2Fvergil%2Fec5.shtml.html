<div>
 P. VERGILI MARONIS ECLOGA QVINTA
 <body>
  <p class="pagehead">
   P. VERGILI MARONIS ECLOGA QVINTA
  </p>
  <p class="internal_navigation">
  </p>
  <p>
   <font size="3">
    Menalcas
   </font>
  </p>
  <p>
   Cur non, Mopse, boni quoniam conuenimus ambo
      tu calamos inflare leuis, ego dicere uersus,
      hic corylis mixtas inter consedimus ulmos?
  </p>
  <p>
   <font size="3">
    Mopsus
   </font>
  </p>
  <p>
   Tu maior; tibi me est aequom parere, Menalca,
      siue sub incertas Zephyris motantibus umbras,
   <font size="2">
    5
   </font>
   siue antro potius succedimus. Aspice ut antrum
      siluestris raris sparsit labrusca racemis.
  </p>
  <p>
   <font size="3">
    Menalcas
   </font>
  </p>
  <p>
   Montibus in nostris solus tibi certat Amyntas.
  </p>
  <p>
   <font size="3">
    Mopsus
   </font>
  </p>
  <p>
   Quid, si idem certet Phoebum superare canendo?
  </p>
  <p>
   <font size="3">
    Menalcas
   </font>
  </p>
  <p>
   Incipe, Mopse, prior, si quos aut Phyllidis ignis
   <font size="2">
    10
   </font>
   aut Alconis habes laudes aut iurgia Codri;
      incipe; pascentis seruabit Tityrus haedos.
  </p>
  <p>
   <font size="3">
    Mopsus
   </font>
  </p>
  <p>
   Immo haec in uiridi nuper quae cortice fagi
      carmina descripsi et modulans alterna notaui,
      experiar: tu deinde iubeto certet Amyntas.
   <font size="2">
    15
   </font>
  </p>
  <p>
   <font size="3">
    Menalcas
   </font>
  </p>
  <p>
   Lenta salix quantum pallenti cedit oliuae,
      puniceis humilis quantum saliunca rosetis,
      iudicio nostro tantum tibi cedit Amyntas.
      Sed tu desine plura, puer; successimus antro.
  </p>
  <p>
   <font size="3">
    Mopsus
   </font>
  </p>
  <p>
   Exstinctum Nymphae crudeli funere Daphnim
   <font size="2">
    20
   </font>
   flebant (uos coryli testes et flumina Nymphis),
      cum complexa sui corpus miserabile nati
      atque deos atque astra uocat crudelia mater.
      Non ulli pastos illis egere diebus
      frigida, Daphni, boues ad flumina: nulla neque amnem
   <font size="2">
    25
   </font>
   libauit quadrupes, nec graminis attigit herbam.
      Daphni, tuom Poenos etiam ingemuisse leones
      interitum montesque feri siluaque loquontur.
      Daphnis et Armenias curru subiungere tigris
      instituit; Daphnis thiasos inducere Bacchi,
   <font size="2">
    30
   </font>
   et foliis lentas intexere mollibus hastas.
      Vitis ut arboribus decori est, ut uitibus uuae,
      ut gregibus tauri, segetes ut pinguibus aruis,
      tu decus omne tuis. Postquam te fata tulerunt,
      ipsa Pales agros atque ipse reliquit Apollo.
   <font size="2">
    35
   </font>
   Grandia saepe quibus mandauimus hordea sulcis,
      infelix lolium et steriles nascuntur auenae;
      pro molli uiola, pro purpureo narcisso
      carduos et spinis surgit paliurus acutis.
      Spargite humum foliis, inducite fontibus umbras,
   <font size="2">
    40
   </font>
   pastores (mandat fieri sibi talia Daphnis),
      et tumulum facite, et tumulo superaddite carmen:
      Daphnis ego in siluis hinc usque ad sidera notus
      formosi pecoris custos formosior ipse.
  </p>
  <p>
   <font size="3">
    Menalcas
   </font>
  </p>
  <p>
   Tale tuom carmen nobis, diuine poeta,
   <font size="2">
    45
   </font>
   quale sopor fessis in gramine, quale per aestum
      dulcis aquae saliente sitim restinguere riuo.
      Nec calamis solum aequiperas, sed uoce magistrum;
      fortunate puer, tu nunc eris alter ab illo.
      Nos tamen haec quocumque modo tibi nostra uicissim
   <font size="2">
    50
   </font>
   dicemus, Daphnimque tuom tollemus ad astra;
      Daphnim ad astra feremus: amauit nos quoque Daphnis.
  </p>
  <p>
   <font size="3">
    Mopsus
   </font>
  </p>
  <p>
   An quicquam nobis tali sit munere maius?
      Et puer ipse fuit cantari dignus, et ista
      iam pridem Stimichon laudauit carmina nobis.
   <font size="2">
    55
   </font>
  </p>
  <p>
   <font size="3">
    Menalcas
   </font>
  </p>
  <p>
   Candidus insuetum miratur limen Olympi
      sub pedibus uidet nubes et sidera Daphnis.
      Ergo alacris siluas et cetera rura uoluptas
      Panaque pastoresque tenet Dryadasque puellas.
      Nec lupus insidias pecori, nec retia ceruis
   <font size="2">
    60
   </font>
   ulla dolum meditantur: amat bonus otia Daphnis.
      Ipsi laetitia uoces ad sidera iactant
      intonsi montes; ipsae iam carmina rupes,
      ipsa sonant arbusta: "Deus, deus ille, Menalca!"
      Sis bonus o felixque tuis! En quattuor aras:
   <font size="2">
    65
   </font>
   ecce duas tibi, Daphni, duas altaria Phoebo.
      Pocula bina nouo spumantia lacte quotannis,
      craterasque duo statuam tibi pinguis oliui,
      et multo in primis hilarans conuiuia Baccho,
      ante focum, si frigus erit, si messis, in umbra,
   <font size="2">
    70
   </font>
   uina nouom fundam calathis Ariusia nectar.
      Cantabunt mihi Damoetas et Lyctius Aegon;
      saltantis Satyros imitabitur Alphesiboeus.
      Haec tibi semper erunt, et cum sollemnia uota
      reddemus Nymphis, et cum lustrabimus agros.
   <font size="2">
    75
   </font>
   Dum iuga montis aper, fluuios dum piscis amabit,
      dumque thymo pascentur apes, dum rore cicadae,
      semper honos nomenque tuom laudesque manebunt.
      Vt Baccho Cererique, tibi sic uota quotannis
      agricolae facient: damnabis tu quoque uotis.
   <font size="2">
    80
   </font>
  </p>
  <p>
   <font size="3">
    Mopsus
   </font>
  </p>
  <p>
   Quae tibi, quae tali reddam pro carmine dona?
      Nam neque me tantum uenientis sibilus Austri
      nec percussa iuuant fluctu tam litora, nec quae
      saxosas inter decurrunt flumina ualles.
  </p>
  <p>
   <font size="3">
    Menalcas
   </font>
  </p>
  <p>
   Hac te nos fragili donabimus ante cicuta:
   <font size="2">
    85
   </font>
   haec nos "Formosum Corydon ardebat Alexim",
      haec eadem docuit "Cuium pecus? an Meliboei?"
  </p>
  <p>
   <font size="3">
    Mopsus
   </font>
  </p>
  <p>
   At tu sume pedum, quod, me cum saepe rogaret,
      non tulit Antigenes (et erat tum dignus amari),
      formosum paribus nodis atque aere, Menalca.
   <font size="2">
    90
   </font>
  </p>
 </body>
</div>