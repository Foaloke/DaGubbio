<div>
 Campion: De Pulverea Coniuratione I
 <body>
  <p class="pagehead">
   THOMAE CAMPIANI DE PULVEREA CONIURATIONE LIBER PRIMUS
  </p>
  <p class="smallborder">
  </p>
  <p>
   POTENTISSIMO SERENISSIMOQUE IACOBO MAGNAE BRITANNIAE FRANCIAE ET HIBERNIAE REGI ETC.
  </p>
  <p>
   Triumphanti hodie tibi (invictissime monarcha) serena affulgeat quinta Novembris lux; redeat vero quotannis ad laetitiam, ad salutem, ad gloriam. opusculum hoc quo Dei optimi maximi infinita bonitas vestrae autem divinae prudentiae in pulverea coniuratione relegenda foelicitas celebrata est absolutum iam sub hac faustissima luce sacris tuis manibus offerre haud ineptum fore iudicem. accipe igitur, clementissime potentissimeque patrone, plusquam longius forsan aevi munusculum, vivatius futurum si in lucem exeunti vestra benignitas inspiraverit. vive quam diutissme; perpetuo vale, foeliciter impera, sic nunc ut semper precatur.
  </p>
  <p>
   vestrae maiestati
      humillime addictus,
  </p>
  <p>
   THOMAS CAMPIANUS
  </p>
  <p class="shortborder">
  </p>
  <p>
   AD AUGUSTISSIMUM, SERENISSIMUMQUE IACOBUM MAGNAE BRITANNIAE REGEM ETC.
  </p>
  <p>
   querna corona Iovi datur olim, laurea Phoebo,
      myrtea dulce caput Cypridis umbra tegit;
      spicea sed Cererem cingunt, hederacea Bacchum
      serta, decus veteres, sic tribuere deis
      pro meritis cuicunque suum; nec debita facto
   <b>
    <font size="2">
     5
    </font>
   </b>
   siqua erat, authori gratia parca fuit.
      coelestes pius hinc mortalibus error honores
      indulsit, memor et numina fecit amor.
      humano generi gratis neque profuit ullus
      orbe novo, Graiis si sit habenda fides.
   <b>
    <font size="2">
     10
    </font>
   </b>
   quales ergo tibi, rex maxime, solvet honores
      gens Britonum, quasi nunc orbe renata suo?
      quam tua restituit prudentia coelitus orta,
      servavitque dolo cum ruitura foret.
      pars ego tam magni populi levis, hoc tibi struxi
   <b>
    <font size="2">
     15
    </font>
   </b>
   laudis opus, cecinit quod pia musa mihi;
      ultima quod maneat precor usque in secla superstes,
      hostibus officium triste, salubre tibi.
  </p>
  <p>
   IN IESUITAS EPIGRAMMA 1
  </p>
  <p>
   olim neci datis lupis Britannicis
      cum nuspiam pateret exteris locus
      astu supervenere Romani lupi,
      tecti cucullis, devorant impune oves
      nihil timentes, donec indutus pari
   <b>
    <font size="2">
     5
    </font>
   </b>
   pastor cucullo clanculum Germanicus
      orbem soporum suscitat, nubem exuit,
      taxans luporum proprio vultu dolos.
      his denuo pulsis gregi accedit salus
      antiqua; fraudem Roma sed supplet novam,
   <b>
    <font size="2">
     10
    </font>
   </b>
   gentique veste consona vulpes tegit
      furtim irruentes horridas caudis faces,
      vanis ferentes horridas caudis faces,
      queis amputatis, tertium Britannia
      canit triumphum; numquid haec ultra potest
   <b>
    <font size="2">
     15
    </font>
   </b>
   pullo Latinus igne, aut arte Tartarus?
  </p>
  <p>
   EPIGRAMMA 2
  </p>
  <p>
   Romani veteres tribus fuere
      noti nominibus satis superque,
      sed vix ter totidem, quaterve nosci
      possunt Londinia urbe Iesuitae.
  </p>
  <p>
   EPIGRAMMA 3
  </p>
  <p>
   Anglus nomine Iesuita mire
      gaudet multiplici, novem, decemve
      usurpat varie, et subinde plura,
      sed ficta omnia, nam suum tacere
      verum falsiloquus cavet perite.
   <b>
    <font size="2">
     5
    </font>
   </b>
   nunc istam mihi gratiam mereri
      fas sit, nominaque nidere aptiora
      illi quot lubet, esse vel paterno
      quae plus propria nemo denegabit.
      desertor patriae, pudor parentum,
   <b>
    <font size="2">
     10
    </font>
   </b>
   exul, transfuga, proditor spuendus,
      stultorum dominus, superbientum
      servus, Romulae rei veredus,
      Hispanus iocus atque sycophanta,
      sermonis dubii pater, piusque
   <b>
    <font size="2">
     15
    </font>
   </b>
   mendax, tum generi haud nimis pudicus
      suasor foemineo, cruentus, audax,
      bellorum institor, atque regicida.
      illi haec nomina si sciam placere,
      mox plura adiiciam, nec est verendum
   <b>
    <font size="2">
     20
    </font>
   </b>
   ne non copia suppetat novorum.
  </p>
  <p>
   EPIGRAMMA 4
  </p>
  <p>
   quos vocat haereticis studet Anglis Roma mederi
      pulvere nec sancto, nec diacatholico;
      Catholicos quamvis et sanctos vendicat una,
      pulvere sed monachi disdiadaemonico.
  </p>
  <p>
   ALLUDENS AD IGNATI CONCLAVI IOHANNIS DUN DOCTORIS THEOLOGIAE
  </p>
  <p>
   Dun taxat libro Iesuitas non tamen uno
      duntaxat, lingua ridet at Ausonia;
      Ausonia in lingua semel est dun sillaba prima
      duntaxat, primas Dun ubi taxat habet.
  </p>
  <p class="shortborder">
  </p>
  <p>
   LIBER I ARGUMENTUM
  </p>
  <p>
   alma Dei prior acta refert, et daemonis iras,
      Spes sua suasore hoc falsa est a relligione
      missa Catisbaeo, socios is convocat, et rem
      pulveream inducit, consultusque approbat illam
      Garnetus; Faucum transmittit Belgia, coeptis
   <b>
    <font size="2">
     5
    </font>
   </b>
   qui fossis praeit. hinc ad busta precatur Elizae
      flens pia Relligio, coeli cui subvenit ales;
      temporaque indicti sunt interrupta senatus.
      littera Monteglo datur, hanc rex discutit, inde
      pulveris exponens, cui iussa est cautio, technam.
   <b>
    <font size="2">
     10
    </font>
   </b>
  </p>
  <p class="shortborder">
  </p>
  <p>
   patroni magnum cano, mirum opus omnipotentis,
      dulce, salutiferum, quantum non praestitit olim
      cum fidit exulibus mare pronosque obruit hostes;
      quantum non Solymae infestas cum dispulit uno
      ingentes acies ictu super astra triumphans.
   <b>
    <font size="2">
     5
    </font>
   </b>
   hoc solo minus esse iuvat, cui maxima cedunt;
      scilicet unigenae charo cum sanguine fuso,
      et victa sibi morte Deus revocaverat orbem.
      tu tua celsa mihi, ter maxime, facta canenti
      adde animum, mentique aciem; de pectore curas
   <b>
    <font size="2">
     10
    </font>
   </b>
   pelle graves, oculisque obiectas discute nubes.
      inferni reserem intrepidus scelera alta tyranni
      in terram immeritam, atque tuam: nova dira nefanda,
      horrida divini sub cultus nomine coepta.
      o miseram, o nullam prope, magna Britannia, gentem
   <b>
    <font size="2">
     15
    </font>
   </b>
   ni respexisset pater optimus, atque ruenti
      divinum auxilium nullo metuente tulisset.
      illius aeterno celebremus carmine munus,
      omnis posteritas memori quod mente revolvat.
      humani generis vetus et non flexilis hostis,
   <b>
    <font size="2">
     20
    </font>
   </b>
   umbrarum dominus, summi semperque colendi
      numinis invisor, iucundae lucis et osor,
      versutus, vanus, nulli non fomes et author
      dissidio (multum fletae post funus Elizae
      pacifico tandem sceptro cedente monarchae
   <b>
    <font size="2">
     25
    </font>
   </b>
   iure suo) ut primum firmatas undique vidit
      res Britonum dubias, oleaque per omnia pacem
      ire coronatam, templis accrescere sacros
      cultus, laetitiam silvis resonare decusque,
      multiplici pompa replere palatia et urbes;
   <b>
    <font size="2">
     30
    </font>
   </b>
   nil prodesse dolos, sancto se sternere regi
  </p>
  <p>
   nequidquam insidias; ultro iam ponere suetas
      Hesperios iras, sociasque extendere dextras;
      nunc et Hybernorum requiescere conscia tela,
      nullum adeo superesse locum crepitantibus armis,
   <b>
    <font size="2">
     35
    </font>
   </b>
   seu tacitae fraudi; sensit mox Tartareus vim
      coelestem, nec enim sine numine talia fiunt,
      impius ergo tremit, simul et fremit ore canino
      diras eructans, et coelum voce lacessit.
      "nec mihi fas," ait, "o superi, nec denique cordi est
   <b>
    <font size="2">
     40
    </font>
   </b>
   aurea stelliferi tolli ad laquearia coeli
      lucentesque domos, vobis sublimia habete.
      imperium terrestre, et nigri iura profundi
      nolite invidisse mihi, nec numina vestra
      immiscete meis rebus, lucemve tenebris.
   <b>
    <font size="2">
     45
    </font>
   </b>
   nonne odium regina meum matura sepulchro
      condidit illaesum corpus, celebrata trophaeis
      magnificae pacis populo post fata relictae
      multum dilecto, multo dilectior ipsa?
      quidque mihi toties mors exoptata deinde
   <b>
    <font size="2">
     50
    </font>
   </b>
   profuerit defunctae hostis? novus ecce superstes
      imminet huic capiti infestus magis, atque tremendus,
      quo magis instructus mentem est coelestibus armis.
      vestrum opus, o superi, vestrum est hoc omne, nec intra
      tanta cadunt animi humani miracula vires.
   <b>
    <font size="2">
     55
    </font>
   </b>
   heu quantas frustra fabricas admovimus? haerent,
      semper et haerebunt vestro sub tegmine tuti
      numen qui norunt misere lenire precando.
      divorum ergo mihi merito est invisa potestas,
      lux odio et coelum est, et pulchri quicquid uterque
   <b>
    <font size="2">
     60
    </font>
   </b>
   sustinet axe polus." verbis nec supplicat ultra
      impurus daemon, celeri ferit astra boatu,
      ingentesque globos tenebrarum montibus aequos
      aerata iaculare manu, tegere aethera nube,
      et quantum ex ira potuit confundere mundum.
   <b>
    <font size="2">
     65
    </font>
   </b>
   formas mille subit monstrosas, mille Chimaeras
      insano simulat vultu, nunc tortilis anguis
      reptat, nunc sursum volitat draco, mox fremit ursus,
      Tartara mox lupus impensis ululatibus urget,
      taurus et horrendum mugit modo cornua vibrans,
   <b>
    <font size="2">
     70
    </font>
   </b>
   trux modo frendet aper. species tunc undique miscet
      immanes. quicquid truculenti est arte nefanda
      ut sibi concivit pallentes territat umbras,
      sed fesso immodicus simul aestus corde quievit.
      ecce cucullatus reliquis audentior ipsum
   <b>
    <font size="2">
     75
    </font>
   </b>
   alloquitur daemon: "ne te, supreme patrone,
      Romanae causae plus aequo cura ruentis
  </p>
  <p>
   tangat. quid populo si res modo tota patescit
      Lutheri invidia? mitra nil notius? esto;
      paucorum manibus patrari magna solebant,
   <b>
    <font size="2">
     80
    </font>
   </b>
   et nisi mens laeva est, etiam nunc maxima possunt.
      se Britones tutos maris intra moenia iactant,
      et procul irrident Romana tonitrua, fulmen
      attamen invita cogentur voce fateri.
      sunt, pater, addictae summis conventibus aedes
   <b>
    <font size="2">
     85
    </font>
   </b>
   antiquae, quas rex proceresque subire statuto
      assensere die, et melioris portio plebis,
      has simul impletae sunt uno dirue flatu.
      sulphureus tibi pulvis adest, ignisque sepultus:
      inventum hoc nostrum est, talesque creatur in usus."
   <b>
    <font size="2">
     90
    </font>
   </b>
   consilium inferno placet, authorisque coronat
      cupresso rasum caput, omine laetus uterque est.
      compertum esse duas iamdudum est relligiones.
      altera de coelo in terras descendit, amica
      pacis, inops cultus, humilis, tamen ore decoro,
   <b>
    <font size="2">
     95
    </font>
   </b>
   constantique animo et vultu: comes assidet illi
      ingenuus Metus, et Spes usque erecta, futurae
      laetitiae praesaga, et semper conscia veri.
      lusca sed ex caecis auri est emissa fodinis
      altera, celsa, minax, presso insidiosave fastu,
   <b>
    <font size="2">
     100
    </font>
   </b>
   expers nativi decoris, fuco sibi formam
      concilians, variis vanisque ornata lapillis.
      servilis sequitur pavor hanc, incertaque gressus
      ebria Spes, audax tamen. alti in vertice montis
      splendescit speciosa domus, distinctaque pictis
   <b>
    <font size="2">
     105
    </font>
   </b>
   turribus; exterius quamvis venerabilis, intus
      horridus spectanti est. stant mille et mille deorum
      postibus effigies referentes ora ferarum,
      sdaemonaque, et quicquid pavor atque insania finxit.
      dimidium haud capiunt centum capitolia, centum
   <b>
    <font size="2">
     110
    </font>
   </b>
   vix fando aequabunt tonsores, totve cuculli.
      appositam diris altaribus Iphianissam
      cernere erit misere flentem, patrisque vocantem
      necquicquam auxilium: solus licet imperet, astus
      praevalet irati vatis, cadit hostia ventis,
   <b>
    <font size="2">
     115
    </font>
   </b>
   quos placat, toto sed vix ita sanguine vatem.
      heu quantum sceleris peragis, quantum invehis orbi,
      impia relligio? sed et haec levia esse fatemur
      ludicraque, improbitas primo quae prodidit aevo,
      nostra praeut nova quae fert, atque instructior aetas
   <b>
    <font size="2">
     120
    </font>
   </b>
   quodcunque in facinus. natos occidere reges,
      iamque uno triplicem pervertere flamine gentem
      suave et honorificum est: vae vae tibi, turbida Roma,
      dedecus imperii, atque animorum pervaga pestis.
      vestibuli ad laevum patet ingens porticus, auro
   <b>
    <font size="2">
     125
    </font>
   </b>
   argentoque insignitis suspensa columnis:
      turgit imaginibus locus, expressique resurgunt
      pontifices triplo diademete, vesteque picta
      usque a Bonifacio, duce quo nova Roma triumphat.
      sanctorum necnon statuis, stultisque tumescit
   <b>
    <font size="2">
     130
    </font>
   </b>
   relliquiis, quales in risum aut vertere possunt
      totum te, Heraclite, in fletum aut fundere totum.
      hic se delectat, multum hic dea lusca moratur,
      hic Erebi rex aggreditur sua dira precantem
      Teutonicae fidei, Batavisque, piisque Britannis.
   <b>
    <font size="2">
     135
    </font>
   </b>
   Tartareum ut vidit, cupide mox applicat eius
      dicto aurem, exponit Stygius de pulvere totam
      ordine rem: coeptis tam tetris esse colore
      multo opus. ornatam mittat Spem poscit, ut urat
      voce Catisbaeum, caedisque incendant amore:
   <b>
    <font size="2">
     140
    </font>
   </b>
   stare animo in patriam averso, rerumque novarum
      imprimis avido; Grantam illi, aptumque Rucodem
      omnibus in rebus sociosque paresque futuros.
      Vinterum, Vritumque, et te, nequissime Perci,
      ex notis esse, et causae communis amicis.
   <b>
    <font size="2">
     145
    </font>
   </b>
   illum tendandum premit, illum poscere fata.
      assensum est, Spes festinat meretricia, picta,
      cultaque amatori conductum nobile scortum
      ut solet. aede sua scelerosum sorte sinistra
      invenit oppressum, somni vinoque sepultum
   <b>
    <font size="2">
     150
    </font>
   </b>
   Lambethi, formosa tuas prope, Thamisis, undas.
      "surge," ait, "heu misere dormis (mi dulcis alumne),
      nec te Roma movet per te male prodita, per te,
      segnitiemque tuam? quod si haec aliena videntur,
      fortunis succurre tuis, averte ruinam
   <b>
    <font size="2">
     155
    </font>
   </b>
   luxuries quam festinat, legesque minantur.
      aude aliquid saltem quod spem non fallere possit,
      scis ubi totius regni est conventus habendus,
      idque brevi. subtus congesto dirue gentem
      pulvere fulmineo invisam. sic victor abibis,
   <b>
    <font size="2">
     160
    </font>
   </b>
   clarus et Ausonios inter numerabere divos."
      dixit, et in tenebras levis evanescit opacas
      structis insidiis. praecordia concutit horror
      dura Catisbaei, surreptaque turbat imago.
      multa aegro volvente animo, ut lux reddita terris,
   <b>
    <font size="2">
     165
    </font>
   </b>
   convocat unanimes et proditionibus aptos,
      quos bene cognovit, Vinterum pectore fidum
      improbo, et Vritum. solito sed tardior ipsis
      congressis tandem trepidante supervenit aestro
      Percio, et "quid," ait, "semper loquimurne, sodales,
   <b>
    <font size="2">
     170
    </font>
   </b>
   nil agimus? regem interimi numquid iuvat ipsum?
      en vobis hic certa manus." sic excipit illum
  </p>
  <p>
   ore Catisbaeus blaeso, tamen ad mala prompto:
      "iamdudum hoc agimus, Perci, nobis ut agamus
      dignum aliquid, factis praeeant sed verba necesse est,
   <b>
    <font size="2">
     175
    </font>
   </b>
   cernendis veluti debentur lumina rebus.
      perdere tam multa sibi prole superstite regem,
      res non digna satis tanta fortissime dextra est,
      ad maiora tibi vigeat dum provocat usus.
      ingens coeptum animus mi parturit, artis iniquae
   <b>
    <font size="2">
     180
    </font>
   </b>
   non nihil argutans. fructum sin respicis, unum est
      quod decus antiquum templis, animisque piorum
      oppressis requiem certo promittere possit."
      quicquid id est, clamant, fidis ne credere cesset
      auribus, et paribus per cuncta pericula votis.
   <b>
    <font size="2">
     185
    </font>
   </b>
   "quandoquidem vestris sic illud mentibus," inquit,
      "perplacitum est, paucis quod multa requirit habete.
      ipsum cum populo regem prolemque senatu
      tollere consilium est simul atri pulveris ictu."
      horrescunt omnes dicto, sanguisque loquentis
   <b>
    <font size="2">
     190
    </font>
   </b>
   deseruit vultus, communis pallor honesta
      invitis licet, et diuturna silentia mandat.
      ac veluti varia cum coepta est cantio voce
      condita ad aequales, ex illis forsitan una
      discors vox strepitu reliquas abrumpit amaro,
   <b>
    <font size="2">
     195
    </font>
   </b>
   aversata omnesque soni feritate quiescunt,
      haud aliter siluere audito nomine tantum
      pulveris horribili vastantis cuncta tumultu.
      post longam dubio sic replicat ore quietem
      Vinterus, "non si tellus mihi tota dehiscat,
   <b>
    <font size="2">
     200
    </font>
   </b>
   omnis et inferni in memet convertitur horror,
      abstineam si Roma vocat. si cogat avitae
      aurea libertas fidei, per tela, per ignes
      ire iuvat, nec magna metu consulta retracto.
      sed via difficilis, dumetisque obsita terret,
   <b>
    <font size="2">
     205
    </font>
   </b>
   atque bonae male re cedente calumnia causae.
      praeterea nostrum pereunti candida turbae
      pars conserta cadet non contemnenda, centis
      ne nimis invidiosa etiam victoria fiat."
      increpat hunc primo divellens ultima verba
   <b>
    <font size="2">
     210
    </font>
   </b>
   Percius, "o nimium," exclamat, "nimiumque beati,
      relligioni tot secum mala, tot morientes
      queis auferre datur discrimina, totque ruinas.
      quam lubet explere hunc numerum, factoque vovere
      tam pulchro hanc animam. tota cum stirpe parentes
   <b>
    <font size="2">
     215
    </font>
   </b>
   sic misti intereant potius, vindicta profanis
      quam non contingat tam digna et nobilis, usu
      iustitiaque omnes superans quibus imbuit aures
      fama meas. nam quid magis aequum, sydera testor,
      nos iisdem quam caede locis ulciscier hostes,
   <b>
    <font size="2">
     220
    </font>
   </b>
   in vitas quibus et fortunas fulmina nostras
      mittere pro libito, nullo cohibente, solebant
      vi decretorum sub avarae nubibis artis?"
      his liquido acclamat dictis Vritus, et effert
      laudibus authorem, technamque stupescere gestit
   <b>
    <font size="2">
     225
    </font>
   </b>
   sulphurei cineris: nil certius omnia turbis
      momento immiscere, novis seu motibus ansam
      posse dare, aut veterem fidei languentis honorem
      spem restaurandi fessis renovare Britannis.
      impia sic portenta animo pietatis obumbrant.
   <b>
    <font size="2">
     230
    </font>
   </b>
   "pergite quo properatis," ait Vinterus. "iniquum
      aequum, si vobis id visum est, haud moror, ibo
      quos nos cunque trahunt communia fata. recedat
      pectore nunc omnis pietas in memet, et omnes:
      dispereat quisquis facti successibus obstat.
   <b>
    <font size="2">
     235
    </font>
   </b>
   at sapiens leni primum medicamini Cous
      tentandos morbos docet: id si iuverit, ultra
      nil opus est; quod si facilis medicina fefellit,
      maiori pugnat, ferro in mala tanta vel igne.
      si placet hunc imitemur, et advenientis Iberi
   <b>
    <font size="2">
     240
    </font>
   </b>
   oremus legati operam, si flectere possit
      duri in nos animum regis quos abdicat, ut ius
      in patria commune velit concedere terra,
      ac libertatem sacrorum, o Roma, tuorum.
      Belgarum remoratur adhuc Hispanus in oris
   <b>
    <font size="2">
     245
    </font>
   </b>
   quo propero, fidum mox conventurus Oenum,
      charum principibus, nostris et rebus amicum.
      tentandi dubiam, si quid promittere possit,
      legati Hesperii mea sit provincia mentem:
      quae mihi pro votis si non successerit, ultra
   <b>
    <font size="2">
     250
    </font>
   </b>
   progrediamur, et extremos redeamus ad ignes."
      "recte Vinterus sapit, et bene consulit," infit
      Percius, "at vereor nimium ne frigida spes sit,
      proposito insistat tamen, haec sententia nostra est."
      ista Catisbaeus nil contra, sedulus urget
   <b>
    <font size="2">
     255
    </font>
   </b>
   ut peragat Vinterus iter: tum si quid Oenus
      possit id imprimis videat, post illa secutum
      castra diu Austriaco popularem sub duce Faucum
      conveniat, profugumque ad littora nota reducat.
      caetera si nil proficiunt, et ad ultima ventum est,
   <b>
    <font size="2">
     260
    </font>
   </b>
   non fidendum operi gnarus ni accesserit artis
      quae praeeat fossis, et caecos dirigat ignes.
      "aedes curet," ait, "prope fundamenta senatus
      Percius, ut quocunque vacent pretio, ipse satelles
      regius haud aegre proprios suadebit in usus
   <b>
    <font size="2">
     265
    </font>
   </b>
   cedere, sat numero cum sint, aulaeque propinquae.
      pulvis at his nostris ampla ut sit mole paratus
      id mecum Vritus percaute munus obibit,
      unde scaphis tuto transferri singula possint."
      convenit ut subeant partita negotia, natae
   <b>
    <font size="2">
     270
    </font>
   </b>
   sed ius suspitioni aliquod ne forte relinquant,
      commissi arcani dant iuramenta tacendi
      mutua, et uberius quo res nova credita crescat,
      his sacrum coenale superstitione tumentes
      adnectunt, et opem vanis conatibus orant.
   <b>
    <font size="2">
     275
    </font>
   </b>
   proh pudor, et coelum spectant, ipsumque bonorum
      fontem, aversoremque mali, quo vindice solo
      plectitur omne nefas, demens audacia partem
      tam foedi in sceleris vocat, appellantque Iehovam
      non nunc ut testem, funestis sed caput ausis.
   <b>
    <font size="2">
     280
    </font>
   </b>
   his ita compositis, nigri dominator Averni
      de grege daemonico spatiosis eligit alis
      umbram, qua non est pernicior altera, sed nec
      doctior humanos volitando fallere visus.
      imperat huic dorso Vinterum ut tollat opaco
   <b>
    <font size="2">
     285
    </font>
   </b>
   quoque tendit iter, propereque per aethera vectet.
      nec mora, sublati superant haud segnius Euris
      substratum mare, et optato potiuntur Oeno.
      crescenti interea conducit Percius aedes
      addictas sceleri, quod, ut omnis scrupulus absit,
   <b>
    <font size="2">
     290
    </font>
   </b>
   ore Catisbaeus sacro studet esse probatum.
      ordo sacerdotum novus est qui nomen Iesus
      privatim usurpant, erat his Ignatius author,
      unde Ignatistae dicti melioribus annis,
      at nunc Ignistae, merito quod nomen ab igne
   <b>
    <font size="2">
     295
    </font>
   </b>
   pulvereo traxere sibi. Tagus aureus hydram
      edidit hanc, facie pulchram satis, atque decoram
      intuitu primo, verum si lumina cautus
      acrius infigas, nil turpius horridiusve
      infamis Lernae tulit unquam foeta veneni
   <b>
    <font size="2">
     300
    </font>
   </b>
   faex vel Avernales, Graiis fingentibus, undae.
      In visceribus technas haec monstra, incendia, caedes,
      cultra, venena, tumultus, et non iusta recondunt
      bella. nec hos regio serpentes una coercet,
      omnes quin circumvolitent pernicibus alis
   <b>
    <font size="2">
     305
    </font>
   </b>
   caecam in perniciem, non speratamque ruinam.
      pax milvis, Iovis alitibus nam retia tendunt;
      nec timidae cervae, sed dente ac ungue leoni
      spreto nativis nunc insidiantur in antris.
      sancta cohors Stygio longe gratissima regi
   <b>
    <font size="2">
     310
    </font>
   </b>
   digna bonis docet esse viris mendacia, menti
      verbaque iurantem contraria cudere linguam.
      heu qualis probitas, heu quam nova, quamque stupenda!
      patribus haud dubie nostris incognita, simplex
      aetas illa fuit prior, indulgentior orbem
   <b>
    <font size="2">
     315
    </font>
   </b>
   iam pater aethereus maiori lumine lustrat.
      tristis in hanc pestem stabilitur pyramis olim
      Gallica, quae simul est sublata, Henrice, peristi,
      bellorum nec te clarissima fama tuorum,
      non armata satellitii vis, iamque propinquae
   <b>
    <font size="2">
     320
    </font>
   </b>
   viribus inconcussae acies potuere tueri
      unius a vili dextra, ferroque cruento.
      non ita mille dolis licet insidiisque petita
      concidit aeterni cura ingens patris Elizae.
      illa fide nunquam defecit, sed cita nantes
   <b>
    <font size="2">
     325
    </font>
   </b>
   visit Iberorum turres, ac denique vicit
      freta piis precibus, coelique potentibus armis.
      festinata proin sua classis ne cadat, illi
      aethera pugnabant, fretaque, aligeraeque phalanges.
      iamque Ignistarum, solis Garnetus at Anglis,
   <b>
    <font size="2">
     330
    </font>
   </b>
   praeses agendorum ius clam determinat, ipsi
      quaqua affluxuris citra mare (Belgia sacrae
      Cresselli obsequitur, Baldini Hispania voci).
      quanto annis gravior, tanto iste tenebrio doctas
      promptior in fraudes, arcana ac publica novit,
   <b>
    <font size="2">
     335
    </font>
   </b>
   et personata didicit pietate iuventam
      ludere, dementesque animas anuumque senumque.
      rure habitat vacuo, procul urbe, senique ministrat
      pulchra domo plena et generosae foemina stirpis,
      nec desunt homini timidae solatia vitae.
   <b>
    <font size="2">
     340
    </font>
   </b>
   tecta Catisbaeus petit haec, quibus haud alienus
      excipitur, multumque patri praefatus honorem
      consilio arcano privatam supplicat aurem.
      huic facile auriculas vulpes concedit utrasque,
      testibus et procul amotis compellat amanter:
   <b>
    <font size="2">
     345
    </font>
   </b>
   "fare, age, mi fili, secure quicquid acerbi
      ambiguive animo nunc fluctuat, en tibi fido
      pectore consilium do, solamenque paternum."
      ille pius statim trepide rogat, anne liceret
      sic punire malos, cadat ut bonus unus et alter,
   <b>
    <font size="2">
     350
    </font>
   </b>
   quos fatum immeritos scelerato sparsit acervo.
      "quid in hoc," praesul ait, "si publica commoda poscunt
      et licet, et iubeo. datur urbs obsessa, moretur
      excidiumne manu nostra positum atque paratum,
      si duo nostrorum, tresve, intra moenia soli
   <b>
    <font size="2">
     355
    </font>
   </b>
   permaneant? quos hostili subducere cladi
      cum non concessum est, pereant fas. utile multis
      quod sit ut impediat tenuis iactura pusillum
      ridiculumque foret, privatis publica praesint."
      hoc sibi concesso, quo nil optatius, audax
   <b>
    <font size="2">
     360
    </font>
   </b>
   iam scelus omne Catisbaeus concredere sanctis
      auribus haud dubitat, neuter tamen ore rubescit.
      qualis (pro pietas) vita est haec, quamque pudenda
      relligiosorum, qui coelum et Tartara miscent?
      si sibi conducit facinus iustum est, licet ipsum
   <b>
    <font size="2">
     365
    </font>
   </b>
   horreret Siculus genio cogente tyrannus.
      perdere sed patriam properanti solvere fraena,
      pro qua nemo mori metuit bonus atque fidelis,
      quin magis admotis suspensum impellere flammis,
      consiliisque iuvare, hoc sancti, praesidis hoc est?
   <b>
    <font size="2">
     370
    </font>
   </b>
   insidiatori porro sociisque fit author
      fingendi varios sensus, ut tuta loquantur,
      atque reservata totum confundere parte
      praecipit arte nova: veniam dat talibus, etsi
      summa salus animae premitur pretiumque futurae
   <b>
    <font size="2">
     375
    </font>
   </b>
   aeternae vitae. his arreptis proditor armis
      et confirmata iam peior mente recedit.
      fama sub haec Britonum, Fauco comitante, susurrat
      applicuisse oris Vinterum. protinus omnes
      anguineo retinet quos coniuratio nexu
   <b>
    <font size="2">
     380
    </font>
   </b>
   accelerant, et laudato cum milite laetum
      excipiunt socium sceleris, fatique latentis.
      ille fidelem animum studiumque extollit Oeni,
      nullam in legato spem, paci se dare totos
      Hesperios, rebusque suis: extrema necesse
   <b>
    <font size="2">
     385
    </font>
   </b>
   esse vel invitis tentanda, moram esse timendam
      magnis consiliis, inimicaque frigora flammis.
      ergo Catisbaeus, "non me praesaga fefellit
      mens," ait. "externis plus aequo credimus, illud
      quod prope, quod nostrum est frigescit. ducimur umbris
   <b>
    <font size="2">
     390
    </font>
   </b>
   non minus exangues, sed iam novus excitet ardor
      languentes, pensetque moras. res clarius ipsa
      nunc loquitur, summi postquam sententia patris
      hanc pia Garneti iustam pronunciat. eccum
      me testem, orac'lum quo consultore receptum est."
   <b>
    <font size="2">
     395
    </font>
   </b>
   tanto laeti omnes authore impensius ardent
      in facinus, coepti maior fiducia surgit.
      Faucus in hunc numerum venit, Vritique minorem
      adiungunt fratrem, iuratos attamen ambos,
      et sacramento suscepta silentia firmant.
   <b>
    <font size="2">
     400
    </font>
   </b>
   accingunt operi se, tectos nocte ligones
      rutraque transportant taciti per limina caeca,
      lignea defossis et sustentacula muris.
      pulveris ignivomi flammam strepitumque prementis
      momen in horrendum multa vi dolia replent,
   <b>
    <font size="2">
     405
    </font>
   </b>
   dein sibi prospiciunt vino dapibusque sepultis.
      ingressus nec enim retro est via, ne nota crebri,
      concursusque novi suspectos reddat. ad usus
      quae faciunt Faucus parat ipse ignotus, et alter
      nomine iam longe mutata sorte: minister
   <b>
    <font size="2">
     410
    </font>
   </b>
   creditur esse tuus, Perci, simulatque peritus.
      impiger at nihilominus his Acheronticus addit
      lucifugos clausis comites, qui nocte dieque
      nunquam desistant scelerum monuisse novorum,
      occulta lue pestiferi, immunesque figurae
   <b>
    <font size="2">
     415
    </font>
   </b>
   depositis tandem generosis ensibus armos
      expediunt, aptant manibus ruralia tela,
      fossorumque alias despecto munere laeti
      funguntur, fluit incomptis de crinibus imber.
      inter opus vario casus sermone futuros
   <b>
    <font size="2">
     420
    </font>
   </b>
   exagitant: princeps, ut si conventibus absit
      unde capi possit, vel dux, si perditur ille,
      regia seu virgo; procerum quibus (utile si sit)
      parcendum; illorumque citi sub fulminis ictum
      cui summa imperii tradant. dein extera pensant
   <b>
    <font size="2">
     425
    </font>
   </b>
   auxilia: Hispanos nimium tardare, timenda
      agmina Gallorum temeraria, Lutheranis
      si Batava accedat sociali foedere classis.
      talia nequicquam sermone et mente volutant,
      spemque metumque interpositi sibi somnia fingunt.
   <b>
    <font size="2">
     430
    </font>
   </b>
   interea sanctae tumulos invisit Elizae
      Relligio pro more suo coelestis, et expers
      terrenae molis, simulatos marmore vultus
      et decus antiquum reginae inspectat amatae,
      reginae cuius divino pectore sedit
   <b>
    <font size="2">
     435
    </font>
   </b>
   insignis pietas olim, virtusque virilis.
      artibus ergo domi pacis clarissima facta est,
      bellorum et fama celebrata, quod extera late
      vis sensit, proprio sed castigata flagello.
      imperio terraeque potens, tumidique profundi
   <b>
    <font size="2">
     440
    </font>
   </b>
   regnis auxilio sociis fuit, unde triumphis
      claruit externis, ipsi mirabilis hosti,
      innuba cum foret, et tantis sic una praeesset
      foemina sola viris, nusquam ut victoria pugnae
      desereret dominos ipsa dominante Britannos.
   <b>
    <font size="2">
     445
    </font>
   </b>
   ritus sacrorum revocat veneranda vetustos,
      pura mente Deum recolens, et simplice cultu,
      per templa explosis nugis, fucoque Latino.
      hinc natae insidiae, bella hinc exorta, sed unus
      Romanis sanctis nihil advertentibus, illam
   <b>
    <font size="2">
     450
    </font>
   </b>
   texit amore suo Deus, eripuitque periclis.
      illius umbram obtuta, memorque notabilis aevi
      nomen Elizaeum quod in omnia saecula sanxit,
      vivida Relligio fundit solemnia verba.
      "non equidem, regina, pari tua dulcis imago
   <b>
    <font size="2">
     455
    </font>
   </b>
   maiestate refert te, qualem vidimus olim
      ingenti pompa populo spectante senatum
      cum peteres, seu legatis cum doctior illis
      iisdem mox responsa dares constantia linguis.
      sed vere effigians magis, ut vivacior omni
   <b>
    <font size="2">
     460
    </font>
   </b>
   marmore fama tibi monumenta perennia condet,
      qualia custodi servata Britannia debet.
      hic tibi pos'ta tamen foeliciter ossa quiescant,
      magni quae tumulo genitoris funditus olim
      eruere ut sacris fierent ludibria flammis
   <b>
    <font size="2">
     465
    </font>
   </b>
   ingens sperabat furor, id nisi fata vetassent."
      haec nova dicentem subit indignatio, flexis
      propterea genibus, duplicique ad sidera verso
      lumine trinum uno numen sic ore precata est.
      "despice de coelo, rex o supreme, paterque
   <b>
    <font size="2">
     470
    </font>
   </b>
   vere sanctorum, tenebras et viscera terrae
      qui pernici acie penetras, motusque animorum,
      abstrusos solus cernis, miserere tuorum;
      fac torpere malis nervos, consultaque eorum
      destrue, nec regem (qui sceptra potitur Elizae
   <b>
    <font size="2">
     475
    </font>
   </b>
   magnificeque gerit) te pure animoque colentem
      desere, seu ferrum intentat Romana tyrannis,
      degeneremve dolum, seu gentem evertere totam
      cogitat occulta, non sperataque ruina.
      nam magis atque magis numero turba improba crescit
   <b>
    <font size="2">
     480
    </font>
   </b>
   iamque aliquid minitatur. at, o tu maxime custos,
      sis vigil usque precor, Britonumque tuere salutem,
      nec grex ille tui turgens sub nomine nati,
      cunctorum exuperans longe malefacta suorum,
      pestifer in vitas valeat tumulosve bonorum."
   <b>
    <font size="2">
     485
    </font>
   </b>
   haec pia vaticinans lachrimis remoratur abortis.
      ecce repentinus demissa in lumina fulgor
      claros insinuat radios. caput ergo caducum
      paulatim relevans ardentem conspicit alis
      sidereis iuvenem, specie qui pulchrior omni
   <b>
    <font size="2">
     490
    </font>
   </b>
   emicat humanus quam visus percipit, aut mens.
      attonitaeque favens iucunde talia fatur.
      "ne tu nunc ultra charum, sanctissima virgo,
      perge malis Anglorum animum cruciare timendis.
      assiduae valuere preces, pater optimus aurem
   <b>
    <font size="2">
     495
    </font>
   </b>
   reclusit, casti vincit constantia voti.
      de summo elapsum me conditor orbis Olympo
      dat vigilem fatis regni, regisque Britanni."
      dixerat, et leviter tenues se fudit in auras.
      illa, die veluti sacro pulsa organa templis
   <b>
    <font size="2">
     500
    </font>
   </b>
   cum resonant cantante choro, de pectore tollit
      ingenti coeleste melos, latera alta sacelli
      pressa gemunt, magna monumentaque saxea voce,
      omnia donantis dum laudes enthea cantat,
      et nullis aequanda sonis opera omnipotentis.
   <b>
    <font size="2">
     505
    </font>
   </b>
   "te templis recinam, te celsis montibus," inquit,
      "alme pater, media urbe, inter deserta ferarum,
      nec loca sunt tam sola quibus non inclita splendent
      signa potestatis vestrae, vel pignus amoris."
      grataque tum longa serie primo orbis ab ortu
   <b>
    <font size="2">
     510
    </font>
   </b>
   admiranda Dei memori de pectore promit.
      dum vetera enumerat, crescunt nova facta, nec unquam
      dormiscit bonitas summi aeternique parentis.
      caeca etenim motu prudentia ducta superno,
      vicini quasi praevideat iam fata diei,
   <b>
    <font size="2">
     515
    </font>
   </b>
   prorogat indictum nova per consulta senatum.
      hinc atrum turbatur opus, mediumque relinquunt
      diri fossores, sed mens eadem ipsa nocendi
      indefessa manet, praeterlapsisque diebus
      in fossas redeunt alacres, muroque minantur.
   <b>
    <font size="2">
     520
    </font>
   </b>
   praesagos ignes silici dum cuspide stringunt
      vani fatidici, subito magnoque fragore
      terrentur, sed res placet explorata, relictam
      inveniunt siquidem cameram quae proxima muro est.
      illam conducunt, illuc vim sulphuris omnem
   <b>
    <font size="2">
     525
    </font>
   </b>
   traiiciunt, miscent cum pulvere ferramenta,
      et super impositis lignis, carbonesque multo
      aggestisque cadis zithi cellaria fingunt.
      exigitur nullis opus observantibus, omnis
      tuta loco spes est studiis fatalibus apto.
   <b>
    <font size="2">
     530
    </font>
   </b>
   iamque tremendi ictus momentum triste propinquat,
      et votis spacium breve tantum immanibus obstat,
      cum celebris nova conventus suspensio plures
      delati in lunas (monitu illam rege iubente
      non sine divino) securos opprimit, et spes
   <b>
    <font size="2">
     535
    </font>
   </b>
   illusas veluti suavissima somnia grandi
      turbinis abrumpit stridore. huc ergo redacti
      consiliis habitis privatos quisque recessus
      divisi repetunt: suspectos se fore iunctos
      credebant siquidem, et solis opus esse tenebris.
   <b>
    <font size="2">
     540
    </font>
   </b>
   sic ubi munita conclusi nave feruntur
      ausis terribiles magis ingenioque nocivo
      quam tumidi numero pirataeper vada noctu,
      oppidulum nulla pensata fraude quietum
      oppressuri, Euris adversis saepe repulsi
   <b>
    <font size="2">
     545
    </font>
   </b>
   spe praedae toties redeunt, totiesque recedunt
      sublatis ventis, metuentes denique lucis
      indicium sese subducunt, et procul abdunt,
      donec tempestas spoliis matura recurrit,
      haud secus horribiles obfirmatique latrones
   <b>
    <font size="2">
     550
    </font>
   </b>
   funeribus nostris inhiant, tecteque repressis
      prospiciunt flammis, sitiunt praecordia caedem.
      Fauci praecipua est celandi primaque cura,
      ne personatum prodat mora longa. proinde
      ad Belgas missus redit ut committat Oeno
   <b>
    <font size="2">
     555
    </font>
   </b>
   pulveris arcanum, et Stanlaeum in crimina iungat,
      magnas qui virtutis opes dare transfuga turpi
      non metuit sceleri, et dominis sua iura superbis,
      sic ut iam facti nil poenituisse iuvabit.
      ad mare promissis hos auxiliaribus armis
   <b>
    <font size="2">
     560
    </font>
   </b>
   admonet expectent ut prima incendia, turbis
      succedantque novis, ipsisque authoribus adsint
      mature, facilem dum se victoria praebet.
      Garneti pariter Baldino cognita signo
      scripta dat, ambo patres cum sint, et munere fratres.
   <b>
    <font size="2">
     565
    </font>
   </b>
   iamque pari in rabiem Romanam pectore surgunt,
      in scelus et caedem immensam, Albionumque ruinam.
      nuntius ex Anglis itidem praemittitur oris
      summo pontifici, sancti qui perferat huius
      famam operis, decoris pleni, meritique beati.
   <b>
    <font size="2">
     570
    </font>
   </b>
   praefixoque die Ausoniae pietatis alumni
      quotquot erant, terra late licet, aequore et amplo
      partiti, prece communi iunctisque querelis
      numina sollicitant sua. libertatis avitae
      ex his festinum reditum conatibus orant,
   <b>
    <font size="2">
     575
    </font>
   </b>
   ignotis tamen et lachrymarum gurgite. sparsim
      vota immunda lavant, sed quae non eluet imus
      Oceanus fluviis adiutus et imbribus altis.
      fama duos perhibet latos multumque profundos
      esse lacus, lachrymis miserorum utrosque dicatos.
   <b>
    <font size="2">
     580
    </font>
   </b>
   puris conspiciendus aquis stat limphidus unus,
      floribus ad ripas toto vernantibus anno,
      et (si fas uti) generosis viribus herbis.
      sidereus vigil hinc abigit mergosque, strigesque,
      omnigenasque feras. namque huc lachrymata piorum
   <b>
    <font size="2">
     585
    </font>
   </b>
   flumina lecta ferunt superi, aligerique ministri,
      et caste servant chari monumenta doloris.
      gurgite coenosus sed cernitur alter opaco,
      serpentum genitor, tollens animalcula visu
      horrida, mortiferis variisque referta venenis.
   <b>
    <font size="2">
     590
    </font>
   </b>
   at foris exudat monachorum aconita cucullos,
      solanumque furens, risu et quod sternit amaro
      Sardiniae laethum, Colchorum dulceque virus.
      infestas lachrymas simul exprimit improba turba
      huc raptas cogunt liventis Alastoris umbrae,
   <b>
    <font size="2">
     595
    </font>
   </b>
   conduntque ut testes olim maeroris iniqui.
      atque ibidem nova nunc Stygius fleta aequora visens
      tantis optantum studiis horrenda triumphat.
      sacrifici interea rem maturare laborant,
      et coniurati rata nunc ad foedera plures
   <b>
    <font size="2">
     600
    </font>
   </b>
   alliciunt: Vinterum annis opibusque priorem
      fratre infoelici, Grantam, unanimumque Rucodem,
      Tressainumque agris et avita gente superbum,
      et clarum Digbaeum equitem, Caiumque, Batumque,
      quem modo Tesmundus nutantem, animoque cruentum
   <b>
    <font size="2">
     605
    </font>
   </b>
   horrentem facinus firmaverat. hos aliosque
      illaqueant, et equos belloque occulta futuro
      arma parant, loca disponunt et tempora rebus.
      omnia festinant, nam laetus et integer illis
      gaudet adhuc properare dies, optatus et instat.
   <b>
    <font size="2">
     610
    </font>
   </b>
   externas quoque spes rediens confirmat abunde
      Faucus, et incendit mercata laude furentes.
      iamque catervatim sopitam suscitat urbem
      rhedarumque equitumque fragor, toto undique regno
      confluit ut populus solleni more vocatus.
   <b>
    <font size="2">
     615
    </font>
   </b>
   spectandum plebi ad pompam subsellia prostant
      consuetis erecta locis, magnoque propinquas
      conducunt pretio meliori ex sorte fenestras.
      regem reginamque, et te, charissime princeps,
      visendi fit tantus amor, dum fata sinebant,
   <b>
    <font size="2">
     620
    </font>
   </b>
   crescentemque in regna ducem (si forte tenellus
      accedat numero) nunc cernere magna lubido est.
      templorum decus atque fori, venerandaque regni
      canities gravitate sua spectabilis ipsa est,
      insignes et equis phaleratis agmine longo
   <b>
    <font size="2">
     625
    </font>
   </b>
   conccineisque togis proceres incedere pulchrum.
      tanta sed haec, nisi prospiciat Deus, ultima nostris
      gloria replendens post secula multa futura est.
      pernicies suprema latet, quam praecipit ales
      aethereus, iussuque Dei, cui sedulus uni
   <b>
    <font size="2">
     630
    </font>
   </b>
   paret, mortales facili molimine vultus
      induit, at quales ignota in plebe videre est,
      servulis facies, habitusque oblonga statura.
      talis litterulas signatas vespere defert
      Montegli famulo, domino mox reddat ut illas.
   <b>
    <font size="2">
     635
    </font>
   </b>
   dein se subduxit, levibusque immiscuit auris
      perlegit has iuvenis veteri qui stemmate clarus
      cum sibi nescio quid magni promittere visae.
      nec tamen apparens author, vel nuntius illis,
      Caecilium festinus adit, cui tradita regni
   <b>
    <font size="2">
     640
    </font>
   </b>
   cura, dat inque manus privatas nobile scriptum,
      et procerum ut decet exceptus cum laudeÂ recedit.
      convocat eximios aliquot sibi, munera quorum
      in commune eadem sunt, et clam providus ille
      discutit obscurae quae sit sententia chartae.
   <b>
    <font size="2">
     645
    </font>
   </b>
   magnanimusque licet contemnere talia suevit,
      nunc haeret, sensus turbata mente volutans
      ambiguos, sed nequicquam. Deus abnegat illis
      hunc tantum soli quem sceptro assignat honorem.
      ergo fatigati studio (ceu Delphica quondam
   <b>
    <font size="2">
     650
    </font>
   </b>
   templa) adeunt thalamos maiori numine regis
      imbuti, turgens tribuit quam Graecia Phoebo.
      illius experto implorant ab acumine, scripto
      oblato, auxilium lucemque huic nube remota.
      ponderat acceptam schedulam rex, terque quaterque
   <b>
    <font size="2">
     655
    </font>
   </b>
   percurrens oculique acie mentisque beatae.
      consulit haec procer abstineat se charta senatu
      primo sole, diem fore nam coeuntibus illum
      infaustum, quos non sensuros opprimet ictus
      terribilis, turbis haud apparentibus ullis.
   <b>
    <font size="2">
     660
    </font>
   </b>
   ac veluti recta pulvis ratione paratus
      flammifer admotos facile mox sentiet ignes,
      pulveream haud aliter (trutinatis ordine verbis)
      terribili exposito fraudem rex concipit ictu.
      omnes cui merito applaudunt, proin acrius illuc
   <b>
    <font size="2">
     665
    </font>
   </b>
   tenditur ut loca sint caute scrutanda senatus,
      quo dolus aut pateat, lateat vel causa timoris.
      ast operae Cnevetus eques bene cognitus ipsi
      praeficitur, color amissas est quaerere furto
      reginae vestes, surrepta aulaeaque regis.
   <b>
    <font size="2">
     670
    </font>
   </b>
  </p>
  <p class="border">
  </p>
 </body>
</div>