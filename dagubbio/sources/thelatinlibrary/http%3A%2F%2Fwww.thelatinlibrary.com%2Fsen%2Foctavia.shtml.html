<div>
 Seneca: Octavia
 <body>
  <p class="pagehead">
   L. ANNAEI SENECAE OCTAVIA
  </p>
  <p class="border">
  </p>
  <p>
   <b>
    Octavia
   </b>
   Iam uaga caelo sidera fulgens
           Aurora fugat,
      surgit Titan radiante coma
      mundoque diem reddit clarum.
      Age, tot tantis onerata malis,
   <span>
    5
   </span>
   repete assuetos iam tibi questus
      atque aequoreas uince Alcyonas,
      uince et uolucres Pandionias:
      grauior namque his fortuna tua est.
      Semper genetrix deflenda mihi,
   <span>
    10
   </span>
   prima meorum causa malorum,
      tristes questus natae exaudi,
      si quis remanet sensus in umbris.
      utinam ante manu grandaeua sua
      mea rupisset stamina Clotho,
   <span>
    15
   </span>
   tua quam maerens uulnera uidi
      oraque foedo sparsa cruore!
      o nox semper funesta mihi;
      tempore ab illo lux est tenebris
           inuisa magis:
   <span>
    20
   </span>
   tulimus saeuae iussa nouercae,
      hostilem animum uultusque truces.
      illa, illa meis tristis Erinys
      thalamis Stygios praetulit ignes
      teque extinxit, miserande pater,
   <span>
    25
   </span>
   modo cui totus paruit orbis
      ultra Oceanum cuique Britanni
           terga dedere,
      ducibus nostris ante ignoti
           iurisque sui;
   <span>
    30
   </span>
   coniugis, heu me, pater, insidiis
      oppresse iaces seruitque domus
      cum prole tua capta tyranno.
   <b>
    Nvtrix
   </b>
   Fulgore primo captus et fragili bono
      fallacis aulae quisquis attonitus stupet,
   <span>
    35
   </span>
   subito latentis ecce Fortunae impetu
      modo praepotentem cernat euersam domum
      stirpemque Claudi, cuius imperio fuit
      subiectus orbis, paruit liber diu
      Oceanus et recepit inuitus rates.
   <span>
    40
   </span>
   En qui Britannis primus imposuit iugum,
      ignota tantis classibus texit freta
      interque gentes barbaras tutus fuit
      et saeua maria, coniugis scelere occidit;
      mox illa nati: cuius extinctus iacet
   <span>
    45
   </span>
   frater uenenis, maeret infelix soror
      eademque coniunx nec graues luctus ualet
      ira coacta tegere crudelis uiri,
      quem spreta refugit semper atque odio pari
      ardens mariti mutua flagrat face.
   <span>
    50
   </span>
   animum dolentis nostra solatur fides
      pietasque frustra: uincit immitis dolor
      consilia nostra nec regi mentis potest
      generosus ardor, sed malis uires capit.
      heu quam nefandum prospicit noster timor
   <span>
    55
   </span>
   scelus, quod utinam numen auertat deum.
   <b>
    Oc.
   </b>
   O mea nullis aequanda malis
           fortuna, licet
      repetam luctus, Electra, tuos:
      tibi maerenti caesum licuit
   <span>
    60
   </span>
   flere parentem,
      scelus ulcisci uindice fratre,
      tua quem pietas hosti rapuit
           texitque fides:
      me crudeli sorte parentes
   <span>
    65
   </span>
   raptos prohibet lugere timor
      fratrisque necem deflere uetat,
      in quo fuerat spes una mihi
      totque malorum breue solamen.
      nunc in luctus seruata meos
   <span>
    70
   </span>
   magni resto nominis umbra.
   <b>
    Nvt.
   </b>
   Vox en nostras perculit aures
           tristis alumnae;
   <span>
    72a
   </span>
   cesset thalamis inferre gradus
           tarda senectus?
   <b>
    Oc.
   </b>
   Excipe nostras lacrimas, nutrix,
   <span>
    75
   </span>
   testis nostri fida doloris.
   <b>
    Nvt.
   </b>
   Quis te tantis soluet curis,
           miseranda, dies?
   <b>
    Oc.
   </b>
   Qui me Stygias mittet ad umbras.
   <b>
    Nvt.
   </b>
   Omina quaeso sint ista procul.
   <span>
    80
   </span>
   <b>
    Oc.
   </b>
   Non uota meos tua nunc casus,
           sed fata regunt.
   <b>
    Nvt.
   </b>
   Dabit afflictae meliora deus
           tempora mitis;
   <span>
    83a
   </span>
   tu modo blando uince obsequio
           placata uirum.
   <b>
    Oc.
   </b>
   Vincam saeuos ante leones
           tigresque truces
   <span>
    86a
   </span>
   fera quam saeui corda tyranni:
      odit genitos sanguine claro,
      spernit superos hominesque simul,
      nec fortunam capit ipse suam,
   <span>
    90
   </span>
   quam dedit illi per scelus ingens
           infanda parens.
      Licet ingratum dirae pudeat
           munere matris
   <span>
    93a
   </span>
   hoc imperium cepisse, licet
      tantum munus morte rependat,
      feret hunc titulum post fata tamen
      femina longo semper in aeuo.
   <b>
    Nvt.
   </b>
   Animi retine uerba furentis,
      temere emissam comprime uocem.
   <b>
    Oc.
   </b>
   Toleranda quamuis patiar, haud umquam queant
   <span>
    100
   </span>
   nisi morte tristi nostra finiri mala.
      genetrice caesa, per scelus rapto patre,
      orbata fratre, miseriis luctu obruta,
      maerore pressa, coniugi inuisa ac meae
      subiecta famulae, luce non grata fruor,
   <span>
    105
   </span>
   trepidante semper corde non mortis metu,
      sed sceleris++absit crimen a fatis meis,
      mori iuuabit; poena nam grauior nece est
      uidere tumidos et truces miserae mihi
      uultus tyranni, iungere atque hosti oscula,
   <span>
    110
   </span>
   timere nutus cuius obsequium meus
      haud ferre posset fata post fratris dolor
      scelere interempti, cuius imperium tenet
      et sorte gaudet auctor infandae necis.
           Quam saepe tristis umbra germani meis
   <span>
    115
   </span>
   offertur oculis, membra cum soluit quies
      et fessa fletu lumina oppressit sopor:
      modo facibus atris armat infirmas manus
      oculosque et ora fratris infestus petit,
      modo trepidus idem refugit in thalamos meos;
   <span>
    120
   </span>
   persequitur hostis atque inhaerenti mihi
      uiolentus ensem per latus nostrum rapit.
      tunc tremor et ingens excutit somnos pauor
      renouatque luctus et metus miserae mihi.
           Adice his superbam paelicem, nostrae domus
   <span>
    125
   </span>
   spoliis nitentem, cuius in munus suam
      Stygiae parentem natus imposuit rati,
      quam, dira post naufragia, superato mari,
      ferro interemit saeuior pelagi fretis:
      quae spes salutis, post nefas tantum, mihi?
   <span>
    130
   </span>
   inimica uictrix imminet thalamis meis
      odioque nostri flagrat et pretium stupri
      iustae maritum coniugis poscit caput.
           Emergere umbris et fer auxilium tuae
      natae inuocanti, genitor, aut Stygios sinus
   <span>
    135
   </span>
   tellure rupta pande, quo praeceps ferar.
   <b>
    Nvt.
   </b>
   Frustra parentis inuocas manes tui,
      miseranda, frustra, nulla cui prolis suae
      manet inter umbras cura: qui nato suo
      praeferre potuit sanguine alieno satum
   <span>
    140
   </span>
   genitamque fratris coniugem captus sibi
      toris nefandis flebili iunxit face.
      hinc orta series facinorum: caedes, doli,
      regni cupido, sanguinis diri sitis;
      mactata soceri concidit thalamis gener
   <span>
    145
   </span>
   uictima, tuis ne fieret hymenaeis potens.
      pro facinus ingens! feminae est munus datus
      Silanus et cruore foedauit suo
      patrios penates, criminis ficti reus.
      intrauit hostis, ei mihi, captam domum
   <span>
    150
   </span>
   dolis nouercae, principis factus gener
      idemque natus, iuuenis infandi ingeni,
      capaxque scelerum, dira cui genetrix facem
      accendit et te iunxit inuitam metu.
           Tantoque uictrix facta successu ferox
   <span>
    155
   </span>
   ausa imminere est orbis imperio sacri.
      quis tot referre facinorum formas potest
      et spes nefandas feminae et blandos dolos
      regnum petentis per gradus scelerum omnium?
      tunc sancta Pietas extulit trepidos gradus
   <span>
    160
   </span>
   uacuamque Erinys saeua funesto pede
      intrauit aulam, polluit Stygia face
      sacros penates, iura naturae furens
      fasque omne rupit: miscuit coniunx uiro
      uenena saeua, cecidit atque eadem sui
   <span>
    165
   </span>
   mox scelere nati. Tu quoque extinctus iaces,
      deflende nobis semper, infelix puer,
      modo sidus orbis, columen augustae domus,
      Britannice, heu me, nunc leuis tantum cinis
      et tristis umbra; saeua cui lacrimas dedit
   <span>
    170
   </span>
   etiam nouerca, cum rogis artus tuos
      dedit cremandos membraque et uultus deo
      similes uolanti saeuiens flamma abstulit.
   <b>
    Oc.
   </b>
   Extinguat et me, ne manu nostra cadat!
   <b>
    Nvt.
   </b>
   Natura uires non dedit tantas tibi.
   <span>
    175
   </span>
   <b>
    Oc.
   </b>
   Dolor ira maeror miseriae luctus dabunt.
   <b>
    Nvt.
   </b>
   Vince obsequendo potius immitem uirum.
   <b>
    Oc.
   </b>
   Vt fratrem ademptum scelere restituat mihi?
   <b>
    Nvt.
   </b>
   Incolumis ut sis ipsa, labentem ut domum
      genitoris olim subole restituas tua.
   <span>
    180
   </span>
   <b>
    Oc.
   </b>
   Expectat aliam principis subolem domus;
      me dira miseri fata germani trahunt.
   <b>
    Nvt.
   </b>
   Confirmet animum ciuium tantus fauor.
   <b>
    Oc.
   </b>
   Solatur iste nostra, non releuat mala.
   <b>
    Nvt.
   </b>
   Vis magna populi est.
   <b>
    Oc.
   </b>
   Principis maior tamen.
   <span>
    185
   </span>
   <b>
    Nvt.
   </b>
   Respiciet ipse coniugem.
   <b>
    Oc.
   </b>
   Paelex uetat.
   <b>
    Nvt.
   </b>
   Inuisa cunctis nempe.
   <b>
    Oc.
   </b>
   Sed cara est uiro.
   <b>
    Nvt.
   </b>
   Nondum uxor est.
   <b>
    Oc.
   </b>
   Iam fiet, et genetrix simul.
   <b>
    Nvt.
   </b>
   Iuuenilis ardor impetu primo furit,
      languescit idem facile nec durat diu
   <span>
    190
   </span>
   in Venere turpi, ceu leuis flammae uapor:
      amor perennis coniugis castae manet.
      Violare prima quae toros ausa est tuos
      animumque domini famula possedit diu,
      iam metuit eadem++
   <b>
    Oc.
   </b>
   Nempe praelatam sibi.
   <span>
    195
   </span>
   <b>
    Nvt.
   </b>
   Subiecta et humilis, atque monumenta extruit
      quibus timorem falsa testatur suum.
      Et hanc leuis fallaxque destituet deus
      uolucer Cupido: sit licet forma eminens,
      opibus superba, gaudium capiet breue.
   <span>
    200
   </span>
   Passa est similes ipsa dolores
           regina deum,
      cum se formas uertit in omnes
      dominus caeli diuumque pater
      et modo pennas sumpsit oloris,
   <span>
    205
   </span>
   modo Sidonii cornua tauri;
      aureus idem fluxit in imbri;
      fulgent caelo sidera Ledae,
      patrio residet Bacchus Olympo,
      deus Alcides possidet Heben
   <span>
    210
   </span>
   nec Iunonis iam timet iras,
      cuius gener est qui fuit hostis.
      Vicit sapiens tamen obsequium
      coniugis altae pressusque dolor:
      sola Tonantem tenet aetherio
   <span>
    215
   </span>
   secura toro maxima Iuno,
      nec mortali captus forma
      deserit altam Iuppiter aulam.
      Tu quoque, terris altera Iuno,
      soror Augusti coniunxque, graues
   <span>
    220
   </span>
   uince dolores.
   <b>
    Oc.
   </b>
   Iungentur ante saeua sideribus freta
      et ignis undae, Tartaro tristi polus,
      lux alma tenebris, roscidae nocti dies,
      quam cum scelesti coniugis mente impia
   <span>
    225
   </span>
   mens nostra, semper fratris extincti memor.
      utinam nefandi principis dirum caput
      obruere flammis caelitum rector paret,
      qui saepe terras fulmine infesto quatit
      mentesque nostras ignibus terret sacris
   <span>
    230
   </span>
   nouisque monstris; uidimus caelo iubar
      ardens cometen pandere infaustam facem,
      qua plaustra tardus noctis alterna uice
      regit Bootes, frigore Arctoo rigens:
      en ipse diro spiritu saeui ducis
   <span>
    235
   </span>
   polluitur aether, gentibus clades nouas
      minantur astra, quas regit dux impius.
      non tam ferum Typhona neglecto Ioue
      irata Tellus edidit quondam parens:
      haec grauior illo pestis, hic hostis deum
   <span>
    240
   </span>
   hominumque templis expulit superos suis
      ciuesque patria, spiritum fratri abstulit,
      hausit cruorem matris++et lucem uidet
      fruiturque uita noxiam atque animam trahit!
      Pro summe genitor, tela cur frustra iacis
   <span>
    245
   </span>
   inuicta totiens temere regali manu?
      in tam nocentem dextra cur cessat tua?
      utinam suorum facinorum poenas luat
      Nero insitiuus, Domitio genitus patre,
      orbis tyrannus, quem premit turpi iugo
   <span>
    250
   </span>
   morumque uitiis nomen Augustum inquinat!
   <b>
    Nvt.
   </b>
   Indignus ille, fateor, est thalamis tuis;
      sed cede fatis atque fortunae tuae,
      alumna, quaeso, neue uiolenti moue
      iram mariti. forsitan uindex deus
   <span>
    255
   </span>
   existet aliquis, laetus et ueniet dies.
   <b>
    Oc.
   </b>
   Graui deorum nostra iam pridem domus
      urgetur ira, prima quam pressit Venus
      furore miserae dura genetricis meae,
      quae nupta demens nupsit incesta face,
   <span>
    260
   </span>
   oblita nostri, coniugis, legum immemor.
      illos soluta crine, succincta anguibus
      ultrix Erinys uenit ad Stygios toros
      raptasque thalamis sanguine extinxit faces;
      incendit ira principis pectus truci
   <span>
    265
   </span>
   caedem in nefandam: cecidit infelix parens,
      heu, nostra ferro meque perpetuo obruit
      extincta luctu; coniugem traxit suum
      natumque ad umbras, prodidit lapsam domum.
   <b>
    Nvt.
   </b>
   Renouare luctus parce cum fletu pios,
   <span>
    270
   </span>
   manes parentis neue sollicita tuae,
      graues furoris quae sui poenas dedit.
   <b>
    Chorvs
   </b>
   Quae fama modo uenit ad aures?
      utinam falso credita perdat
      frustra totiens iactata fidem,
   <span>
    275
   </span>
   nec noua coniunx nostri thalamos
      principis intret, teneatque suos
      nupta penates Claudia proles.
      edat partu pignora pacis,
      qua tranquillus gaudeat orbis
   <span>
    280
   </span>
   seruetque decus Roma aeternum.
      Fratris thalamos sortita tenet
           maxima Iuno,
      soror Augusti sociata toris
      cur a patria pellitur aula?
   <span>
    285
   </span>
   sancta quid illi prodest pietas
           diuusque pater?
   <span>
    286a
   </span>
   quid uirginitas castusque pudor?
      Nos quoque nostri sumus immemores
      post fata ducis, cuius stirpem
      prodimus aegro suadente metu.
   <span>
    290
   </span>
   Vera priorum uirtus quondam
      Romana fuit uerumque genus
      Martis in illis sanguisque uiris.
      Illi reges hac expulerunt
           urbe superbos
   <span>
    294a
   </span>
   ultique tuos sunt bene manes,
      mactata tua, miseranda, manu,
   <span>
    301
   </span>
   nata Lucreti,
      stuprum saeui passa tyranni.
      Te quoque bellum triste secutum est,
   <span>
    300
   </span>
   uirgo dextra caesa parentis,
   <span>
    296
   </span>
   ne seruitium paterere graue et
      improba ferret praemia uictrix
           dira libido.
      Dedit infandi sceleris poenas
   <span>
    304
   </span>
   cum Tarquinio Tullia coniunx,
      quae per caesi membra parentis
      egit saeuos impia currus
      laceroque seni uiolenta rogos
           nata negauit.
   <span>
    308a
   </span>
   Haec quoque nati uidere nefas
           saecula magnum,
      cum Tyrrhenum rate ferali
      princeps captam fraude parentem
           misit in aequor.
   <span>
    312a
   </span>
   Properant placidos linquere portus
           iussi nautae,
      resonant remis pulsata freta;
   <span>
    315
   </span>
   fertur in altum prouecta ratis,
      quae resoluto robore labens
      pressa dehiscit sorbetque mare.
      Tollitur ingens clamor ad astra
      cum femineo mixtus planctu.
   <span>
    320
   </span>
   mors ante oculos dira uagatur;
      quaerit leti sibi quisque fugam:
      alii lacerae puppis tabulis
      haerent nudi fluctusque secant,
      repetunt alii litora nantes;
   <span>
    325
   </span>
   multos mergunt fata profundo.
           Scindit uestes Augusta suas
           laceratque comas
      rigat et maestis fletibus ora.
      postquam spes est nulla salutis,
   <span>
    330
   </span>
   ardens ira, iam uicta malis:
      'haec' exclamat 'mihi pro tanto
      munere reddis praemia, nate?
      hac sum, fateor, digna carina,
      quae te genui, quae tibi lucem
   <span>
    335
   </span>
   atque imperium nomenque dedi
           Caesaris amens.
      Exere uultus Acheronte tuos
      poenisque meis pascere, coniunx:
      ego causa tuae, miserande, necis
   <span>
    340
   </span>
   natoque tuo funeris auctor
      en, ut merui, ferar ad manes
           inhumata tuos,
      obruta saeuis aequoris undis.'
      Feriunt fluctus ora loquentis,
   <span>
    345
   </span>
   ruit in pelagus rursumque salo
           pressa resurgit;
      pellit palmis cogente metu
      freta, sed cedit fessa labori.
      Mansit tacitis in pectoribus
   <span>
    350
   </span>
   spreta tristi iam morte fides:
      multi dominae ferre auxilium
      pelago fractis uiribus audent;
      bracchia quamuis lenta trahentem
      uoce hortantur manibusque leuant.
   <span>
    355
   </span>
   Quid tibi saeui fugisse maris
           profuit undas?
      ferro es nati moritura tui,
      cuius facinus uix posteritas,
      tarde semper saecula credent.
   <span>
    360
   </span>
   Furit ereptam pelagoque dolet
           uiuere matrem
      impius ingens geminatque nefas:
      ruit in miserae fata parentis
      patiturque moram sceleris nullam.
   <span>
    365
   </span>
   missus peragit iussa satelles:
      reserat dominae pectora ferro.
      Caedis moriens illa ministrum
           rogat infelix,
      utero dirum condat ut ensem:
   <span>
    370
   </span>
   'hic est, hic est fodiendus' ait
      'ferro, monstrum qui tale tulit.'
      post hanc uocem cum supremo
           mixtam gemitu
      animam tandem per fera tristem
   <span>
    375
   </span>
   uulnera reddit.
   <b>
    Seneca
   </b>
   Quid, impotens Fortuna, fallaci mihi
      blandita uultu, sorte contentum mea
      alte extulisti, grauius ut ruerem edita
      receptus arce totque prospicerem metus?
   <span>
    380
   </span>
   melius latebam procul ab inuidiae malis
      remotus inter Corsici rupes maris,
      ubi liber animus et sui iuris mihi
      semper uacabat studia recolenti mea.
      O quam iuuabat, quo nihil maius parens
   <span>
    385
   </span>
   Natura genuit, operis immensi artifex,
      caelum intueri, solis et cursus sacros
      mundique motus, noctis alternas uices
      orbemque Phoebes, astra quam cingunt uaga,
      lateque fulgens aetheris magni decus;
   <span>
    390
   </span>
   qui si senescit, tantus in caecum chaos
      casurus iterum, tunc adest mundo dies
      supremus ille, qui premat genus impium
      caeli ruina, rursus ut stirpem nouam
      generet renascens melior, ut quondam tulit
   <span>
    395
   </span>
   iuuenis, tenente regna Saturno poli.
      Tunc illa uirgo, numinis magni dea,
      Iustitia, caelo missa cum sancta Fide
      terra regebat mitis humanum genus.
      non bella norant, non tubae fremitus truces,
   <span>
    400
   </span>
   non arma gentes, cingere assuerant suas
      muris nec urbes: peruium cunctis iter,
      communis usus omnium rerum fuit;
      et ipsa Tellus laeta fecundos sinus
      pandebat ultro, tam piis felix parens
   <span>
    405
   </span>
   et tuta alumnis. Alia sed suboles minus
      conspecta mitis * * *
      * * * Tertium sollers genus
   <span>
    407a
   </span>
   nouas ad artes extitit, sanctum tamen,
      mox inquietum quod sequi cursu feras
      auderet acres, fluctibus tectos graui
   <span>
    410
   </span>
   extrahere pisces rete uel calamo leui,
      decipere uolucres crate * * *
      tenere laqueo, premere subiectos iugo
   <span>
    412bis
   </span>
   tauros feroces, uomere immunem prius
      sulcare terram, laesa quae fruges suas
           *
   <span>
    414a
   </span>
   interior, alte condidit sacro sinu.
           Sed in parentis uiscera intrauit suae
      deterior aetas; eruit ferrum graue
      aurumque, saeuas mox et armauit manus;
      partita fines regna constituit, nouas
      exstruxit urbes, tecta defendit sua
   <span>
    420
   </span>
   aliena telis aut petit praedae imminens.
      neglecta terras fugit et mores feros
      hominum, cruenta caede pollutas manus
      Astraea uirgo, siderum magnum decus.
      cupido belli creuit atque auri fames
   <span>
    425
   </span>
   totum per orbem, maximum exortum est malum
      luxuria, pestis blanda, cui uires dedit
      roburque longum tempus atque error grauis.
           Collecta uitia per tot aetates diu
      in nos redundant: saeculo premimur graui,
   <span>
    430
   </span>
   quo scelera regnant, saeuit impietas furens,
      turpi libido Venere dominatur potens,
      luxuria uictrix orbis immensas opes
      iam pridem auaris manibus, ut perdat, rapit.
           Sed ecce, gressu fertur attonito Nero
   <span>
    435
   </span>
   trucique uultu. quid ferat mente horreo.
   <b>
    Nero
   </b>
   Perage imperata: mitte, qui Plauti mihi
      Sullaeque caesi referat abscisum caput.
   <b>
    Praefectvs
   </b>
   Iussa haud morabor: castra confestim petam.
   <b>
    Se.
   </b>
   Nihil in propinquos temere constitui decet.
   <span>
    440
   </span>
   <b>
    Ne.
   </b>
   Iusto esse facile est cui uacat pectus metu.
   <b>
    Se.
   </b>
   Magnum timoris remedium clementia est.
   <b>
    Ne.
   </b>
   Extinguere hostem maxima est uirtus ducis.
   <b>
    Se.
   </b>
   Seruare ciues maior est patriae patri.
   <b>
    Ne.
   </b>
   Praecipere mitem conuenit pueris senem.
   <span>
    445
   </span>
   <b>
    Se.
   </b>
   Regenda magis est feruida adolescentia.
   <b>
    Ne.
   </b>
   Aetate in hac satis esse consilii reor.
   <b>
    Se.
   </b>
   Vt facta superi comprobent semper tua.
   <b>
    Ne.
   </b>
   Stulte uerebor, ipse cum faciam, deos.
   <b>
    Se.
   </b>
   Hoc plus uerere quod licet tantum tibi.
   <span>
    450
   </span>
   <b>
    Ne.
   </b>
   Fortuna nostra cuncta permittit mihi.
   <b>
    Se.
   </b>
   Crede obsequenti parcius: leuis est dea.
   <b>
    Ne.
   </b>
   Inertis est nescire quid liceat sibi.
   <b>
    Se.
   </b>
   Id facere laus est quod decet, non quod licet.
   <b>
    Ne.
   </b>
   Calcat iacentem uulgus.
   <b>
    Se.
   </b>
   Inuisum opprimit.
   <span>
    455
   </span>
   <b>
    Ne.
   </b>
   Ferrum tuetur principem.
   <b>
    Se.
   </b>
   Melius fides.
   <b>
    Ne.
   </b>
   Decet timeri Caesarem.
   <b>
    Se.
   </b>
   At plus diligi.
   <b>
    Ne.
   </b>
   Metuant necesse est++
   <b>
    Se.
   </b>
   Quidquid exprimitur graue est.
   <b>
    Ne.
   </b>
   Iussisque nostris pareant.
   <b>
    Se.
   </b>
   Iusta impera.
   <b>
    Ne.
   </b>
   Statuam ipse.
   <b>
    Se.
   </b>
   Quae consensus efficiat rata.
   <span>
    460
   </span>
   <b>
    Ne.
   </b>
   Destrictus ensis faciet.
   <b>
    Se.
   </b>
   Hoc absit nefas.
   <b>
    Ne.
   </b>
   An patiar ultra sanguinem nostrum peti,
      inultus et contemptus ut subito opprimar?
      exilia non fregere summotos procul
      Plautum atque Sullam, pertinax quorum furor
   <span>
    465
   </span>
   armat ministros sceleris in caedem meam,
      absentium cum maneat etiam ingens fauor
      in urbe nostra, qui fouet spes exulum.
      tollantur hostes ense suspecti mihi,
      inuisa coniunx pereat et carum sibi
   <span>
    470
   </span>
   fratrem sequatur. quidquid excelsum est cadat.
   <b>
    Se.
   </b>
   Pulcrum eminere est inter illustres uiros,
      consulere patriae, parcere afflictis, fera
      caede abstinere, tempus atque irae dare,
      orbi quietem, saeculo pacem suo.
   <span>
    475
   </span>
   haec summa uirtus, petitur hac caelum uia.
      sic ille patriae primus Augustus parens
      complexus astra est, colitur et templis deus.
      illum tamen Fortuna iactauit diu
      terra marique per graues belli uices,
   <span>
    480
   </span>
   hostes parentis donec oppressit sui:
      tibi numen incruenta summisit suum
      et dedit habenas imperi facili manu
      nutuque terras maria subiecit tuo;
      inuidia tristis, uicta consensu pio,
   <span>
    485
   </span>
   cessit; senatus, equitis accensus fauor;
      plebisque uotis atque iudicio patrum
      tu pacis auctor, generis humani arbiter
      electus orbem spiritu sacro regis
      patriae parens: quod nomen ut serues petit
   <span>
    490
   </span>
   suosque ciues Roma commendat tibi.
   <b>
    Ne.
   </b>
   Munus deorum est, ipsa quod seruit mihi
      Roma et senatus quodque ab inuitis preces
      humilesque uoces exprimit nostri metus.
      seruare ciues principi et patriae graues,
   <span>
    495
   </span>
   claro tumentes genere quae dementia est,
      cum liceat una uoce suspectos sibi
      mori iubere? Brutus in caedem ducis,
      a quo salutem tulerat, armauit manus:
      inuictus acie, gentium domitor, Ioui
   <span>
    500
   </span>
   aequatus altos saepe per honorum gradus
      Caesar nefando ciuium scelere occidit.
           Quantum cruoris Roma tum uidit sui,
      lacerata totiens! ille qui meruit pia
      uirtute caelum, diuus Augustus, uiros
   <span>
    505
   </span>
   quot interemit nobiles, iuuenes senes
      sparsos per orbem, cum suos mortis metu
      fugerent penates et trium ferrum ducum,
      tabula notante deditos tristi neci!
      exposita rostris capita caesorum patres
   <span>
    510
   </span>
   uidere maesti, flere nec licuit suos,
      non gemere dira tabe polluto foro,
      stillante sanie per putres uultus graui.
      Nec finis hic cruoris aut caedis stetit:
      pauere uolucres et feras saeuas diu
   <span>
    515
   </span>
   tristes Philippi, * * *
      * * * hausit et Siculum mare
   <span>
    516a
   </span>
   classes uirosque saepe caedentes suos,
      concussus orbis uiribus magnis ducum.
      superatus acie puppibus Nilum petit
      fugae paratis, ipse periturus breui:
   <span>
    520
   </span>
   hausit cruorem incesta Romani ducis
      Aegyptus iterum, non leues umbras tegit.
      Illic sepultum est impie gestum diu
      ciuile bellum. condidit tandem suos
      iam fessus enses uictor hebetatos feris
   <span>
    525
   </span>
   uulneribus, et continuit imperium metus.
      armis fideque militis tutus fuit,
      pietate nati factus eximia deus,
      post fata consecratus et templis datus.
           Nos quoque manebunt astra, si saeuo prior
   <span>
    530
   </span>
   ense occuparo quidquid infestum est mihi
      dignaque nostram subole fundaro domum.
   <b>
    Se.
   </b>
   Implebit aulam stirpe caelesti tuam
      generata diuo, Claudiae gentis decus,
      sortita fratris more Iunonis toros.
   <span>
    535
   </span>
   <b>
    Ne.
   </b>
   Incesta genetrix detrahit generi fidem,
      animusque numquam coniugis iunctus mihi.
   <b>
    Se.
   </b>
   Teneris in annis haud satis clara est fides,
      pudore uictus cum tegit flammas amor.
   <b>
    Ne.
   </b>
   Hoc equidem et ipse credidi frustra diu,
   <span>
    540
   </span>
   manifesta quamuis pectore insociabili
      uultuque signa proderent odium mei,
      tandem quod ardens statuit ulcisci dolor++
      dignamque thalamis coniugem inueni meis
      genere atque forma, uicta cui cedet Venus
   <span>
    545
   </span>
   Iouisque coniunx et ferox armis dea.
   <b>
    Se.
   </b>
   Probitas fidesque coniugis, mores pudor
      placeant marito: sola perpetuo manent
      subiecta nulli mentis atque animi bona;
      florem decoris singuli carpunt dies.
   <span>
    550
   </span>
   <b>
    Ne.
   </b>
   Omnes in unam contulit laudes deus
      talemque nasci fata uoluerunt mihi.
   <b>
    Se.
   </b>
   Recedat a te (temere ne credas) amor.
   <b>
    Ne.
   </b>
   Quem summouere fulminis dominus nequit,
      caeli tyrannum, saeua qui penetrat freta
   <span>
    555
   </span>
   Ditisque regna, detrahit superos polo?
   <b>
    Se.
   </b>
   Volucrem esse Amorem fingit immitem deum
      mortalis error, armat et telis manus
      arcuque sacras, instruit saeua face
      genitumque credit Venere, Vulcano satum:
   <span>
    560
   </span>
   uis magna mentis blandus atque animi calor
      Amor est; iuuenta gignitur, luxu otio
      nutritur inter laeta Fortunae bona.
      quem si fouere atque alere desistas, cadit
      breuique uires perdit extinctus suas.
   <span>
    565
   </span>
   <b>
    Ne.
   </b>
   Hanc esse uitae maximam causam reor,
      per quam uoluptas oritur; interitu caret,
      cum procreetur semper, humanum genus
      Amore grato, qui truces mulcet feras.
      hic mihi iugales praeferat taedas deus
   <span>
    570
   </span>
   iungatque nostris igne Poppaeam toris.
   <b>
    Se.
   </b>
   Vix sustinere possit hos thalamos dolor
      uidere populi, sancta nec pietas sinat.
   <b>
    Ne.
   </b>
   Prohibebor unus facere quod cunctis licet?
   <b>
    Se.
   </b>
   Maiora populus semper a summo exigit.
   <span>
    575
   </span>
   <b>
    Ne.
   </b>
   Libet experiri, uiribus fractus meis
      an cedat animis temere conceptus furor.
   <b>
    Se.
   </b>
   Obsequere potius ciuibus placidus tuis.
   <b>
    Ne.
   </b>
   Male imperatur, cum regit uulgus duces.
   <b>
    Se.
   </b>
   Nihil impetrare cum ualet, iuste dolet.
   <span>
    580
   </span>
   <b>
    Ne.
   </b>
   Exprimere ius est, ferre quod nequeunt preces?
   <b>
    Se.
   </b>
   Negare durum est.
   <b>
    Ne.
   </b>
   Principem cogi nefas.
   <b>
    Se.
   </b>
   Remittat ipse.
   <b>
    Ne.
   </b>
   Fama sed uictum feret.
   <b>
    Se.
   </b>
   Leuis atque uana.
   <b>
    Ne.
   </b>
   Sit licet, multos notat.
   <b>
    Se.
   </b>
   Excelsa metuit.
   <b>
    Ne.
   </b>
   Non minus carpit tamen.
   <span>
    585
   </span>
   <b>
    Se.
   </b>
   Facile opprimetur. merita te diui patris
      aetasque frangat coniugis, probitas pudor.
   <b>
    Ne.
   </b>
   Desiste tandem, iam grauis nimium mihi,
      instare: liceat facere quod Seneca improbat.
      et ipse populi uota iam pridem moror
   <span>
    590
   </span>
   *
   <span>
    590a
   </span>
   cum portet utero pignus et partem mei.
      quin destinamus proximum thalamis diem.
   <b>
    Agrippina
   </b>
   Tellure rupta Tartaro gressum extuli,
      Stygiam cruenta praeferens dextra facem
      thalamis scelestis: nubat his flammis meo
   <span>
    595
   </span>
   Poppaea nato iuncta, quas uindex manus
      dolorque matris uertet ad tristes rogos.
      manet inter umbras impiae caedis mihi
      semper memoria, manibus nostris grauis
      adhuc inultis, reddita et meritis meis
   <span>
    600
   </span>
   funesta merces puppis et pretium imperi
      nox illa qua naufragia defleui mea;
      comitum necem natique crudelis nefas
      deflere uotum fuerat++haud tempus datum est
      lacrimis, sed ingens scelere geminauit nefas.
   <span>
    605
   </span>
   perempta ferro, foeda uulneribus sacros
      intra penates spiritum effudi grauem
      erepta pelago, sanguine extinxi meo
      nec odia nati: saeuit in nomen ferus
      matris tyrannus, obrui meritum cupit,
   <span>
    610
   </span>
   simulacra, titulos destruit mortis metu
      totum per orbem, quem dedit poenam in meam
      puero regendum noster infelix amor.
           Extinctus umbras agitat infestus meas
      flammisque uultus noxios coniunx petit,
   <span>
    615
   </span>
   instat, minatur, imputat fatum mihi
      tumulumque nati, poscit auctorem necis.
      iam parce: dabitur, tempus haud longum peto.
      ultrix Erinys impio dignum parat
      letum tyranno, uerbera et turpem fugam
   <span>
    620
   </span>
   poenasque quis et Tantali uincat sitim,
      dirum laborem Sisyphi, Tityi alitem
      Ixionisque membra rapientem rotam.
      licet extruat marmoribus atque auro tegat
      superbus aulam, limen armatae ducis
   <span>
    625
   </span>
   seruent cohortes, mittat immensas opes
      exhaustus orbis, supplices dextram petant
      Parthi cruentam, regna diuitias ferant:
      ueniet dies tempusque quo reddat suis
      animam nocentem sceleribus, iugulum hostibus
   <span>
    630
   </span>
   desertus ac destructus et cunctis egens.
           Heu, quo labor, quo uota ceciderunt mea?
      quo te furor prouexit attonitum tuus
      et fata, nate, cedat ut tantis malis
      genetricis ira, quae tuo scelere occidit?
   <span>
    635
   </span>
   utinam, antequam te paruulum in lucem edidi
      aluique, saeuae nostra lacerassent ferae
      uiscera: sine ullo scelere, sine sensu innocens
      meus occidisses; iunctus atque haerens mihi
      semper quieta cerneres sede inferum
   <span>
    640
   </span>
   proauos patremque, nominis magni uiros,
      quos nunc pudor luctusque perpetuus manet
      ex te, nefande, meque quae talem tuli.
           Quid tegere cesso Tartaro uultus meos,
      nouerca coniunx mater infelix meis?
   <span>
    645
   </span>
   <b>
    Octavia
   </b>
   Parcite lacrimis urbis festo
           laetoque die,
      ne tantus amor nostrique fauor
      principis acres suscitet iras
      uobisque ego sim causa malorum.
   <span>
    650
   </span>
   non hoc primum pectora uulnus
      mea senserunt: grauiora tuli;
      dabit hic nostris finem curis
           uel morte dies;
   <span>
    653a
   </span>
   non ego saeui cernere cogar
           coniugis ora,
      non inuisos intrare mihi
           thalamos famulae;
      soror Augusti, non uxor ero.
      absint tantum tristes poenae
           letique metus++
   <span>
    660
   </span>
   scelerum diri, miseranda, uiri
      potes hoc demens sperare memor?
      hos ad thalamos seruata diu
      uictima tandem funesta cades.
           Sed quid patrios saepe penates
   <span>
    665
   </span>
   respicis udis confusa genis?
      propera tectis efferre gradus,
      linque cruentam principis aulam.
   <b>
    Chorvs
   </b>
   En illuxit suspecta diu
      fama totiens iactata dies:
   <span>
    670
   </span>
   cessit thalamis Claudia diri
           pulsa Neronis,
      quos iam uictrix Poppaea tenet,
      cessat pietas dum nostra graui
      compressa metu segnisque dolor.
   <span>
    675
   </span>
   Vbi Romani uis est populi,
      fregit diros quae saepe duces,
      dedit inuictae leges patriae,
      fasces dignis ciuibus olim,
      iussit bellum pacemque, feras
   <span>
    680
   </span>
   gentes domuit,
   <span>
    680a
   </span>
   captos reges carcere clausit?
      Grauis en oculis undique nostris
      iam Poppaeae fulget imago
           iuncta Neroni!
      affligat humo uiolenta manus
   <span>
    685
   </span>
   similes nimium uultus dominae
      ipsamque toris detrahat altis,
      petat infestis mox et flammis
      telisque feri principis aulam.
   <b>
    Nvtrix
   </b>
   Quo trepida gressum coniugis thalamis tui
   <span>
    690
   </span>
   effers, alumna, quidue secretum petis
      turbata uultu? cur genae fletu madent?
      certe petitus precibus et uotis dies
      nostris refulsit: Caesari iuncta es tuo
      taeda iugali, quem tuus cepit decor
   <span>
    695
   </span>
   et culta sancte tradidit uinctum tibi
      genetrix Amoris, maximum numen, Venus.
      O qualis altos quanta pressisti toros
      residens in aula! uidit attonitus tuam
      formam senatus, tura cum superis dares
   <span>
    700
   </span>
   sacrasque grato spargeres aras mero,
      uelata summum flammeo tenui caput;
      et ipse lateri iunctus atque haerens tuo
      sublimis inter ciuium laeta omina
      incessit habitu atque ore laetitiam gerens
   <span>
    705
   </span>
   princeps superbo: talis emersam freto
      spumante Peleus coniugem accepit Thetin,
      quorum toros celebrasse caelestes ferunt
      pelagique numen omne consensu pari.
      Quae subita uultus causa mutauit tuos?
   <span>
    710
   </span>
   quid pallor iste, quid ferant lacrimae doce.
   <b>
    Poppaea
   </b>
   Confusa tristi proximae noctis metu
      uisuque, nutrix, mente turbata feror,
      defecta sensu. laeta nam postquam dies
      sideribus atris cessit et nocti polus,
   <span>
    715
   </span>
   inter Neronis uincta complexus mei
      somno resoluor; nec diu placida frui
      quiete licuit. uisa nam thalamos meos
      celebrare turba est maesta: resolutis comis
      matres Latinae flebiles planctus dabant;
   <span>
    720
   </span>
   inter tubarum saepe terribilem sonum
      sparsam cruore coniugis genetrix mei
      uultu minaci saeua quatiebat facem.
      Quam dum sequor coacta praesenti metu,
      diducta subito patuit ingenti mihi
   <span>
    725
   </span>
   tellus hiatu; lata quo praeceps toros
      cerno iugales pariter et miror meos,
      in quis resedi fessa. uenientem intuor
      comitante turba coniugem quondam meum
      natumque; properat petere complexus meos
   <span>
    730
   </span>
   Crispinus, intermissa libare oscula:
      irrupit intra tecta cum trepidus mea
      ensemque iugulo condidit saeuum Nero.
      Tandem quietem magnus excussit timor;
      quatit ora et artus horridus nostros tremor
   <span>
    735
   </span>
   pulsatque pectus; continet uocem timor,
      quam nunc fides pietasque produxit tua.
      Heu quid minantur inferum manes mihi
      aut quem cruorem coniugis uidi mei?
   <b>
    Nvt.
   </b>
   Quaecumque mentis agitat intentus uigor,
   <span>
    740
   </span>
   ea per quietem sacer et arcanus refert
      ueloxque sensus. coniugem thalamos toros
      uidisse te miraris amplexu noui
      haerens mariti? sed mouent laeto die
      pulsata palmis pectora et fusae comae?
   <span>
    745
   </span>
   Octauiae discidia planxerunt sacros
      inter penates fratris et patrium larem.
      fax illa, quam secuta es, Augustae manu
      praelata clarum nomen inuidia tibi
      partum ominatur, inferum sedes toros
   <span>
    750
   </span>
   stabiles futuros spondet aeternae domus.
      iugulo quod ensem condidit princeps tuus,
      bella haud mouebit, pace sed ferrum teget.
      Recollige animum, recipe laetitiam, precor,
      timore pulso redde te thalamis tuis.
   <span>
    755
   </span>
   <b>
    Po.
   </b>
   Delubra et aras petere constitui sacras,
      caesis litare uictimis numen deum,
      ut expientur noctis et somni minae
      terrorque in hostes redeat attonitus meos.
      Tu uota pro me suscipe et precibus piis
   <span>
    760
   </span>
   superos adora, maneat ut praesens status.
   <b>
    Chorvs
   </b>
   Si uera loquax fama Tonantis
      furta et gratos narrat amores
      (quem modo Ledae pressisse sinum
      tectum plumis pennisque ferunt,
   <span>
    765
   </span>
   modo per fluctus raptam Europen
      taurum tergo portasse trucem),
      quae regit et nunc deseret astra,
      petet amplexus, Poppaea, tuos,
      quos et Ledae praeferre potest
   <span>
    770
   </span>
   et tibi, quondam cui miranti
      fuluo, Danae, fluxit in auro.
      Formam Sparte iactet alumnae
      licet et Phrygius praemia pastor,
      uincet uultus haec Tyndaridos,
   <span>
    775
   </span>
   qui mouerunt horrida bella
      Phrygiaeque solo regna dedere.
           Sed quis gressu ruit attonito
      aut quid portat pectore anhelo?
   <b>
    Nvntivs
   </b>
   Quicumque tectis excubat miles ducis,
   <span>
    780
   </span>
   defendat aulam, cui furor populi imminet.
      trepidi cohortes ecce praefecti trahunt
      praesidia ad urbis, uicta nec cedit metu
      concepta rabies temere, sed uires capit.
   <b>
    Cho.
   </b>
   Quis iste mentes agitat attonitus furor?
   <span>
    785
   </span>
   <b>
    Nvn.
   </b>
   Octauiae fauore percussa agmina
      et efferata per nefas ingens ruunt.
   <b>
    Cho.
   </b>
   Quid ausa facere quoue consilio doce.
   <b>
    Nvn.
   </b>
   Reddere penates Claudiae diri parant
      torosque fratris, debitam partem imperi.
   <span>
    790
   </span>
   <b>
    Cho.
   </b>
   Quos iam tenet Poppaea concordi fide?
   <b>
    Nvn.
   </b>
   Hinc urit animos pertinax nimium fauor
      et in furorem temere praecipites agit:
      quaecumque claro marmore effigies stetit
      aut aere fulgens, ora Poppaeae gerens,
   <span>
    795
   </span>
   afflicta uulgi manibus et saeuo iacet
      euersa ferro; membra per partes trahunt
      diducta laqueis, obruunt turpi diu
      calcata caeno. uerba conueniunt feris
      immixta factis, quae timor reticet meus.
   <span>
    800
   </span>
   Saepire flammis principis sedem parant,
      populi nisi irae coniugem reddat nouam,
      reddat penates Claudiae uictus suos.
      ut noscat ipse ciuium motus mea
      uoce, haud morabor iussa praefecti exequi.
   <span>
    805
   </span>
   <b>
    Cho.
   </b>
   Quid fera frustra bella mouetis?
      inuicta gerit tela Cupido:
      flammis uestros obruet ignes
      quis extinxit fulmina saepe
      captumque Iouem caelo traxit.
   <span>
    810
   </span>
   Laesi tristes dabitis poenas
           sanguine uestro;
      non est patiens feruidus irae
           facilisque regi:
   <span>
    813a
   </span>
   ille ferocem iussit Achillem
           pulsare lyram,
      fregit Danaos, fregit Atriden,
      regna euertit Priami, claras
           diruit urbes.
   <span>
    817a
   </span>
   et nunc animus quid ferat horret
      uis immitis uiolenta dei.
   <b>
    Nero
   </b>
   O lenta nimium militis nostri manus
   <span>
    820
   </span>
   et ira patiens post nefas tantum mea,
      quod non cruor ciuilis accensas faces
      extinguit in nos, caede nec populi madet
      funerea Roma, quae uiros tales tulit!
      Admissa sed iam morte puniri parum est,
   <span>
    825
   </span>
   grauiora meruit impium plebis scelus.
      en illa, cui me ciuium subicit furor,
      suspecta coniunx et soror semper mihi,
      tandem dolori spiritum reddat meo
      iramque nostram sanguine extinguat suo;
   <span>
    830
   </span>
   mox tecta flammis concidant urbis meis,
      ignes ruinae noxium populum premant
      turpisque egestas, saeua cum luctu fames.
      Exultat ingens saeculi nostri bonis
      corrupta turba nec capit clementiam
   <span>
    835
   </span>
   ingrata nostram, ferre nec pacem potest,
      sed inquieta rapitur hinc audacia,
      hinc temeritate fertur in praeceps sua:
      malis domanda est et graui semper iugo
      premenda, ne quid simile temptare audeat
   <span>
    840
   </span>
   contraque sanctos coniugis uultus meae
      attollere oculos; fracta per poenas metu
      parere discet principis nutu sui.
           Sed adesse cerno rara quem pietas uirum
      fidesque castris nota praeposuit meis.
   <span>
    845
   </span>
   <b>
    Praefectvs
   </b>
   Populi furorem caede paucorum, diu
      qui restiterunt temere, compressum affero.
   <b>
    Ne.
   </b>
   Et hoc sat est? sic miles audisti ducem?
           *            *
   <span>
    848a
   </span>
   compescis? haec uindicta debetur mihi?
   <b>
    Prf.
   </b>
   Cecidere motus impii ferro duces.
   <b>
    Ne.
   </b>
   Quid illa turba, petere quae flammis meos
      ausa est penates, principi legem dare,
      abstrahere nostris coniugem caram toris,
      uiolare quantum licuit incesta manu
      et uoce dira? debita poena uacat?
   <span>
    855
   </span>
   <b>
    Prf.
   </b>
   Poenam dolor constituet in ciues tuos?
   <b>
    Ne.
   </b>
   Constituet, aetas nulla quam famae eximat.
   <b>
    Prf.
   </b>
   Tua temperet nos ira, non noster timor.
   <b>
    Ne.
   </b>
   Iram expiabit prima quae meruit meam.
   <b>
    Prf.
   </b>
   Quam poscat ede, nostra ne parcat manus.
   <span>
    860
   </span>
   <b>
    Ne.
   </b>
   Caedem sororis poscit et dirum caput.
   <b>
    Prf.
   </b>
   Horrore uinctum trepidus astrinxit rigor.
   <b>
    Ne.
   </b>
   Parere dubitas?
   <b>
    Prf.
   </b>
   Cur meam damnas fidem?
   <b>
    Ne.
   </b>
   Quod parcis hosti.
   <b>
    Prf.
   </b>
   Femina hoc nomen capit?
   <b>
    Ne.
   </b>
   Si scelera cepit.
   <b>
    Prf.
   </b>
   Estne qui sontem arguat?
   <span>
    865
   </span>
   <b>
    Ne.
   </b>
   Populi furor.
   <b>
    Prf.
   </b>
   Quis regere dementes ualet?
   <b>
    Ne.
   </b>
   Qui concitare potuit.
   <b>
    Prf.
   </b>
   Haud quemquam, reor,
      mulier++
   <b>
    Ne.
   </b>
   Dedit natura cui pronum malo
      animum, ad nocendum pectus instruxit dolis.
   <b>
    Prf.
   </b>
   Sed uim negauit.
   <b>
    Ne.
   </b>
   Vt ne inexpugnabilis
   <span>
    870
   </span>
   esset, sed aegras frangeret uires timor
      uel poena; quae iam sera damnatam premet
      diu nocentem. tolle consilium ac preces
      et imperata perage: deuectam rate
      procul in remotum litus interimi iube,
   <span>
    875
   </span>
   tandem ut residat pectoris nostri tumor.
   <b>
    Chorvs
   </b>
   O funestus multis populi
           dirusque fauor,
   <span>
    877a
   </span>
   qui cum flatu uela secundo
      ratis impleuit uexitque procul,
      languidus idem deserit alto
   <span>
    880
   </span>
   saeuoque mari.
      Fleuit Gracchos miseranda parens,
      perdidit ingens quos plebis amor
           nimiusque fauor,
   <span>
    883a
   </span>
   genere illustres, pietate fide
      lingua claros, pectore fortes,
           legibus acres.
      Te quoque, Liui, simili leto
           Fortuna dedit,
      quem neque fasces texere, suae
      nec tecta domus++plura referre
   <span>
    890
   </span>
   prohibet praesens exempla dolor:
      modo cui patriam reddere ciues
      aulam et fratris uoluere toros,
      nunc ad poenam letumque trahi
      flentem miseram cernere possunt.
   <span>
    895
   </span>
   Bene paupertas humili tecto
           contenta latet:
   <span>
    896a
   </span>
   quatiunt altas saepe procellae
      aut euertit Fortuna domos.
   <b>
    Octavia
   </b>
   Quo me trahitis quodue tyrannus
      aut exilium regina iubet?
   <span>
    900
   </span>
   sic mihi uitam fracta remittit,
      tot iam nostris euicta malis?
      sin caede mea cumulare parat
      luctus nostros, inuidet etiam
      cur in patria mihi saeua mori?
   <span>
    905
   </span>
   sed iam spes est nulla salutis:
      fratris cerno miseranda ratem.
      hac est cuius uecta carina
      quondam genetrix, nunc et thalamis
      expulsa soror miseranda uehar.
   <span>
    910
   </span>
   nullum Pietas nunc numen habet
           nec sunt superi:
      regnat mundo tristis Erinys.
           Quis mea digne deflere potest
      mala? quae lacrimis nostris questus
   <span>
    915
   </span>
   reddere aedon?
   <span>
    915a
   </span>
   cuius pennas utinam miserae
           mihi fata darent!
      fugerem luctus ablata meos
      penna uolucri procul et coetus
      hominum tristes caedemque feram.
   <span>
    920
   </span>
   sola in uacuo nemore et tenui
           ramo pendens
   <span>
    921a
   </span>
   querulo possem gutture maestum
           fundere murmur.
   <b>
    Cho.
   </b>
   Regitur fatis mortale genus
      nec sibi quidquam spondere potest
   <span>
    925
   </span>
   firmum et stabile,
      quem per casus uoluit uarios
      semper nobis metuenda dies.
      Animum firment exempla tuum,
      iam multa domus quae uestra tulit:
   <span>
    930
   </span>
   quid saeuior est Fortuna tibi?
      Tu mihi primum tot natorum
      memoranda parens, nata Agrippae,
      nurus Augusti, Caesaris uxor,
      cuius nomen clarum toto
   <span>
    935
   </span>
   fulsit in orbe,
      utero totiens enixa graui
           pignora pacis,
   <span>
    937a
   </span>
   mox exilium, uerbera, saeuas
      passa catenas, funera, luctus,
      tandem letum cruciata diu.
   <span>
    940
   </span>
   Felix thalamis Liuia Drusi
      natisque ferum ruit in facinus
           poenamque suam.
      Iulia matris fata secuta est:
      post longa tamen tempora ferro
   <span>
    945
   </span>
   caesa est, quamuis crimine nullo.
      Quid non potuit quondam genetrix
      tua quae rexit principis aulam
      cara marito partuque potens?
      eadem famulo subiecta suo
   <span>
    950
   </span>
   cecidit diri militis ense.
      Quid cui licuit regnum caeli
      sperare, parens tanta Neronis?
      non funesta uiolata manu
           remigis ante,
   <span>
    955
   </span>
   mox et ferro lacerata diu
      saeui iacuit uictima nati?
   <b>
    Oc.
   </b>
   Me quoque tristes mittit ad umbras
      ferus et manes ecce tyrannus.
      quid iam frustra miseranda moror?
   <span>
    960
   </span>
   rapite ad letum quis ius in nos
           Fortuna dedit.
   <span>
    961a
   </span>
   Testor superos++quid agis, demens?
      parce precari quis inuisa es
      numina diuum: Tartara testor
      Erebique deas scelerum ultrices
   <span>
    965
   </span>
   et te, genitor,
      dignum tali morte et poena:
      non inuisa est mors ista mihi.
           Armate ratem, date uela fretis
      uentisque, petat puppis rector
   <span>
    970
   </span>
   Pandatariae litora terrae.
   <b>
    Cho.
   </b>
   Lenes aurae zephyrique leues,
      tectam quondam nube aetheria
      qui uexistis raptam saeuae
      uirginis aris Iphigeniam,
   <span>
    975
   </span>
   hanc quoque tristi procul a poena
      portate, precor, templa ad Triuiae.
      Vrbe est nostra mitior Aulis
      et Taurorum barbara tellus:
      hospitis illic caede litatur
   <span>
    980
   </span>
   numen superum;
      ciuis gaudet Roma cruore.
  </p>
  <p class="border">
  </p>
 </body>
</div>