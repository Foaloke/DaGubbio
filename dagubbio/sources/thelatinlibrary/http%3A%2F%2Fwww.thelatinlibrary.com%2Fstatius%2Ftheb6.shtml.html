<div>
 Statius: Thebaid VI
 <body>
  <p class="pagehead">
   PVBLIVS PAPINIVS STATIVS
      THEBAID VI
  </p>
  <p class="border">
  </p>
  <p>
   Nuntia multiuago Danaas perlabitur urbes
      Fama gradu, sancire nouo sollemnia busto
      Inachidas ludumque super, quo Martia bellis
      praesudare paret seseque accendere uirtus.
      Graium ex more decus: primus Pisaea per arua
   <span>
    5
   </span>
   hunc pius Alcides Pelopi certauit honorem
      puluereumque fera crinem detersit oliua;
      proxima uipereo celebratur libera nexu
      Phocis, Apollineae bellum puerile pharetrae;
      mox circum tristes seruata Palaemonis aras
   <span>
    10
   </span>
   nigra superstitio, quotiens animosa resumit
      Leucothea gemitus et amica ad litora festa
      tempestate uenit: planctu conclamat uterque
      Isthmos, Echioniae responsant flebile Thebae.
      et nunc eximii regum, quibus Argos alumnis
   <span>
    15
   </span>
   conexum caelo, quorumque ingentia tellus
      Aonis et Tyriae suspirant nomina matres,
      concurrunt nudasque mouent in proelia uires.
      ceu primum ausurae trans alta ignota biremes,
      seu Tyrrhenam hiemem, seu stagna Aegaea lacessant,
   <span>
    20
   </span>
   tranquillo prius arma lacu clauumque leuesque
      explorant remos atque ipsa pericula discunt;
      at cum experta cohors, tunc pontum inrumpere fretae
      longius ereptasque oculis non quaerere terras.
          clara laboriferos caelo Tithonia currus
   <span>
    25
   </span>
   extulerat uigilesque deae pallentis habenas
      et Nox et cornu fugiebat Somnus inani;
      iam plangore uiae, gemitu iam regia mugit
      flebilis, acceptos longe nemora auia frangunt
      multiplicantque sonos. sedet ipse exutus honoro
   <span>
    30
   </span>
   uittarum nexu genitor squalentiaque ora
      sparsus et incultam ferali puluere barbam.
      asperior contra planctusque egressa uiriles
      exemplo famulas premit hortaturque uolentes
      orba parens, lacerasque super procumbere nati
   <span>
    35
   </span>
   reliquias ardet totiensque auulsa refertur.
      arcet et ipse pater. mox ut maerentia dignis
      uultibus Inachii penetrarunt limina reges,
      ceu noua tunc clades et primo saucius infans
      uulnere letalisue inrumperet atria serpens,
   <span>
    40
   </span>
   sic alium ex alio quamquam lassata fragorem
      pectora congeminant, integratoque resultant
      accensae clamore fores: sensere Pelasgi
      inuidiam et lacrimis excusant crimen obortis.
          ipse, datum quotiens intercisoque tumultu
   <span>
    45
   </span>
   conticuit stupefacta domus, solatur Adrastus
      adloquiis genitorem ultro, nunc fata recensens
      resque hominum duras et inexorabile pensum,
      nunc aliam prolem mansuraque numine dextro
      pignora. nondum orsis modus, et lamenta redibant.
   <span>
    50
   </span>
   ille quoque adfatus non mollius audit amicos
      quam trucis Ionii rabies clamantia ponto
      uota uirum aut tenues curant uaga fulmina nimbos.
          tristibus interea ramis teneraque cupresso
      damnatus flammae torus et puerile feretrum
   <span>
    55
   </span>
   texitur: ima uirent agresti stramina cultu;
      proxima gramineis operosior area sertis,
      et picturatus morituris floribus agger;
      tertius adsurgens Arabum strue tollitur ordo
      Eoas complexus opes incanaque glebis
   <span>
    60
   </span>
   tura et ab antiquo durantia cinnama Belo.
      summa crepant auro, Tyrioque attollitur ostro
      molle supercilium, teretes hoc undique gemmae
      inradiant, medio Linus intertextus acantho
      letiferique canes: opus admirabile semper
   <span>
    65
   </span>
   oderat atque oculos flectebat ab omine mater.
      arma etiam et ueterum exuuias circumdat auorum
      gloria mixta malis adflictaeque ambitus aulae,
      ceu grande exequiis onus atque inmensa ferantur
      membra rogo, sed cassa tamen sterilisque dolentes
   <span>
    70
   </span>
   fama iuuat, paruique augescunt funere manes.
      inde ingens lacrimis honor et miseranda uoluptas,
      muneraque in cineres annis grauiora feruntur;
      namque illi et pharetras breuioraque tela dicarat
      festinus uoti pater insontesque sagittas;
   <span>
    75
   </span>
   iam tunc et nota stabuli de gente probatos
      in nomen pascebat equos cinctusque sonantes
      armaque maiores expectatura lacertos.
      [spes auidi quas, non in nomen credula, uestes
      urguebat studio cultusque insignia regni
   <span>
    80
   </span>
   purpureos sceptrumque minus, cuncta ignibus atris
      damnat atrox suaque ipse parens gestamina ferri,
      si damnis rabidum queat exaturare dolorem.]
          parte alia gnari monitis exercitus instat
      auguris aeriam truncis nemorumque ruina,
   <span>
    85
   </span>
   montis opus, cumulare pyram, quae crimina caesi
      anguis et infausti cremet atra piacula belli.
      [his labor accisam Nemeen umbrosaque tempe
      praecipitare solo lucosque ostendere Phoebo.]
      sternitur extemplo ueteres incaedua ferro
   <span>
    90
   </span>
   silua comas, largae qua non opulentior umbrae
      Argolicos inter saltusque educta Lycaeos
      extulerat super astra caput: stat sacra senectae
      numine, nec solos hominum transgressa ueterno
      fertur auos, Nymphas etiam mutasse superstes
   <span>
    95
   </span>
   Faunorumque greges. aderat miserabile luco
      excidium: fugere ferae, nidosque tepentes
      absiliunt (metus urguet) aues; cadit ardua fagus
      Chaoniumque nemus brumaeque inlaesa cupressus,
      procumbunt piceae, flammis alimenta supremis,
   <span>
    100
   </span>
   ornique iliceaeque trabes metuendaque suco
      taxus et infandos belli potura cruores
      fraxinus atque situ non expugnabile robur.
      hinc audax abies et odoro uulnere pinus
      scinditur, adclinant intonsa cacumina terrae
   <span>
    105
   </span>
   alnus amica fretis nec inhospita uitibus ulmus.
      dat gemitum tellus: non sic euersa feruntur
      Ismara cum fracto Boreas caput extulit antro,
      non grassante Noto citius nocturna peregit
      flamma nemus. linquunt flentes dilecta locorum
   <span>
    110
   </span>
   otia cana Pales Siluanusque arbiter umbrae
      semideumque pecus, migrantibus aggemit illis
      silua, nec amplexae dimittunt robora Nymphae.
      ut cum possessas auidis uictoribus arces
      dux raptare dedit, uix signa audita, nec urbem
   <span>
    115
   </span>
   inuenias; ducunt sternuntque abiguntque feruntque
      inmodici, minor ille fragor quo bella gerebant.
          iamque pari cumulo geminas, hanc tristibus umbris
      ast illam superis, aequus labor auxerat aras,
      cum signum luctus cornu graue mugit adunco
   <span>
    120
   </span>
   tibia, cui teneros suetum producere manes
      lege Phrygum maesta. Pelopem monstrasse ferebant
      exequiale sacrum carmenque minoribus umbris
      utile, quo geminis Niobe consumpta pharetris
      squalida bissenas Sipylon deduxerat urnas.
   <span>
    125
   </span>
   portant inferias arsuraque fercula primi
      Graiorum, titulisque pios testantur honores
      gentis quisque suae; longo post tempore surgit
      colla super iuuenum (numero dux legerat omni)
      ipse fero clamore torus. cinxere Lycurgum
   <span>
    130
   </span>
   Lernaei proceres, genetricem mollior ambit
      turba; nec Hypsipyle raro subit agmine: uallant
      Inachidae memores, sustentant liuida nati
      bracchia et inuentae concedunt plangere matri.
          illic infaustos ut primum egressa penates
   <span>
    135
   </span>
   Eurydice, nudo uocem de pectore rumpit
      planctuque et longis praefata ululatibus infit:
      'non hoc Argolidum coetu circumdata matrum
      speraui te, nate, sequi, nec talia demens
      fingebam uotis annorum elementa tuorum,
   <span>
    140
   </span>
   nil saeuum reputans: etenim his in finibus aeui
      unde ego bella tibi Thebasque ignara timerem?
      cui superum nostro committere sanguine pugnas
      dulce? quis hoc armis uouit scelus? at tua nondum,
      Cadme, domus, nullus Tyrio grege plangitur infans.
   <span>
    145
   </span>
   primitias egomet lacrimarum et caedis acerbae,
      ante tubas ferrumque, tuli, dum deside cura
      credo sinus fidos altricis et ubera mando.
      quidni ego? narrabat seruatum fraude parentem
      insontesque manus. en quam ferale putemus
   <span>
    150
   </span>
   abiurasse sacrum et Lemni gentilibus unam
      inmunem furiis! haec illa (et creditis ausae?)
      haec pietate potens solis abiecit in aruis++
      non regem dominumque++alienos impia partus,
      hoc tantum, siluaque infamis tramite liquit
   <span>
    155
   </span>
   quem non anguis atrox (quid enim hac opus, ei mihi, leti
      mole fuit?) tantum caeli uiolentior aura
      impulsaeque Noto frondes cassusque ualeret
      exanimare timor. nec uos incessere luctu
      orba habeo, fixum matri inmotumque manebat
   <span>
    160
   </span>
   hac altrice nefas; ~atquin et blandus ad illam
      nate magis solam nosse atque audire uocantem
      ignarusque mei~ nulla ex te gaudia matri.
      illa tuos questus lacrimososque impia risus
      audiit et uocis decerpsit murmura primae.
   <span>
    165
   </span>
   illa tibi genetrix semper dum uita manebat,
      nunc ego. sed miserae mihi nec punire potestas
      sic meritam! quid dona, duces, quid inania fertis
      iusta rogis? illam (nil poscunt amplius umbrae),
      illam, oro, cineri simul excisaeque parenti
   <span>
    170
   </span>
   reddite, quaeso, duces, per ego haec primordia belli
      cui peperi; sic aequa gemant mihi funera matres
      Ogygiae.' sternit crines iteratque precando:
      'reddite, nec uero crudelem auidamque uocate
      sanguinis: occumbam pariter, dum uulnere iusto
   <span>
    175
   </span>
   exaturata oculos unum impellamur in ignem.'
      talia uociferans alia de parte gementem
      Hypsipylen (neque enim illa comas nec pectora seruat)
      agnouit longe et socium indignata dolorem:
      'hoc saltem, o proceres, tuque o, cui pignora nostri
   <span>
    180
   </span>
   proturbata tori: prohibete, auferte supremis
      inuisam exequiis. quid se funesta parenti
      miscet et in nostris spectatur et ipsa ruinis?'
      [cui luget complexa suos?' dixitque repente
      concidit abruptisque obmutuit ore querelis.]
   <span>
    185
   </span>
   sic ait abruptisque inmutuit ore querelis.
   <span>
    185b
   </span>
   non secus ac primo fraudatum lacte iuuencum,
      cui trepidae uires et solus ab ubere sanguis,
      seu fera seu duras auexit pastor ad aras;
      nunc uallem spoliata parens, nunc flumina questu,
      nunc armenta mouet uacuosque interrogat agros;
   <span>
    190
   </span>
   tunc piget ire domum, maestoque nouissima campo
      exit et oppositas impasta auertitur herbas.
          at genitor sceptrique decus cultusque Tonantis
      inicit ipse rogis, tergoque et pectore fusam
      caesariem ferro minuit sectisque iacentis
   <span>
    195
   </span>
   obnubit tenuia ora comis, ac talia fletu
      uerba pio miscens: 'alio tibi, perfide, pacto,
      Iuppiter, hunc crinem uoti reus ante dicaram,
      si pariter uirides nati libare dedisses
      ad tua templa genas; sed non ratus ore sacerdos,
   <span>
    200
   </span>
   damnataeque preces; ferat haec, quae dignior, umbra.'
      iam face subiecta primis in frondibus ignis
      exclamat; labor insanos arcere parentes.
      stant iussi Danaum atque obtentis eminus armis
      prospectu uisus interclusere nefasto.
   <span>
    205
   </span>
   ditantur flammae; non umquam opulentior illic
      ante cinis: crepitant gemmae, atque inmane liquescit
      argentum, et pictis exsudat uestibus aurum;
      nec non Assyriis pinguescunt robora sucis,
      pallentique croco strident ardentia mella,
   <span>
    210
   </span>
   spumantesque mero paterae uerguntur et atri
      sanguinis et rapto gratissima cymbia lactis.
      tunc septem numero turmas (centenus ubique
      surgit eques) uersis ducunt insignibus ipsi
      Graiugenae reges, lustrantque ex more sinistro
   <span>
    215
   </span>
   orbe rogum et stantes inclinant puluere flammas.
      ter curuos egere sinus, inlisaque telis
      tela sonant, quater horrendum pepulere fragorem
      arma, quater mollem famularum bracchia planctum.
          semianimas alter pecudes spirantiaque ignis
   <span>
    220
   </span>
   accipit armenta; hic luctus abolere nouique
      funeris auspicium uates, quamquam omina sentit
      uera, iubet: dextri gyro et uibrantibus hastis
      hac redeunt, raptumque suis libamen ab armis
      quisque iacit, seu frena libet seu cingula flammis
   <span>
    225
   </span>
   mergere seu iaculum summae seu cassidis umbram.
      [multa gemunt extra raucis concentibus agri,
      et lituis aures circum pulsantur acutis.
      terretur clamore nemus: sic Martia uellunt
      signa tubae, nondum ira calet, nec sanguine ferrum
   <span>
    230
   </span>
   inrubuit, primus bellorum comitur illo
      uultus, honoris opus. stat adhuc incertus in alta
      nube quibus sese Mauors indulgeat armis.]
          finis erat, lassusque putres iam Mulciber ibat
      in cineres; instant flammis multoque soporant
   <span>
    235
   </span>
   imbre rogum, posito donec cum sole labores
      exhausti; seris uix cessit cura tenebris.
          roscida iam nouies caelo dimiserat astra
      Lucifer et totidem Lunae praeuenerat ignes
      mutato nocturnus equo (nec conscia fallit
   <span>
    240
   </span>
   sidera et alterno deprenditur unus in ortu):
      mirum opus accelerasse manus! stat saxea moles,
      templum ingens cineri, rerumque effictus in illa
      ordo docet casus: fessis hic flumina monstrat
      Hypsipyle Danais, hic reptat flebilis infans,
   <span>
    245
   </span>
   hic iacet, extremum tumuli circum asperat orbem
      squameus; expectes morientis ab ore cruenta
      sibila, marmorea sic uoluitur anguis in hasta.
          iamque auidum pugnas uisendi uulgus inermes
      (fama uocat cunctos) aruis ac moenibus adsunt
   <span>
    250
   </span>
   exciti; illi etiam quis belli incognitus horror,
      quos effeta domi, quos prima reliquerat aetas,
      conueniunt: non aut Ephyraeo in litore tanta
      umquam aut Oenomai fremuerunt agmina circo.
          collibus incuruis uiridique obsessa corona
   <span>
    255
   </span>
   uallis in amplexu nemorum sedet; hispida circum
      stant iuga, et obiectus geminis umbonibus agger
      campum exire uetat, longo quem tramite planum
      gramineae frontes sinuataque caespite uiuo
      mollia non subitis augent fastigia cliuis.
   <span>
    260
   </span>
   illic conferti, iam sole rubentibus aruis,
      bellatrix sedere cohors; ibi corpore mixto
      metiri numerum uultusque habitusque suorum
      dulce uiris, tantique iuuat fiducia belli.
      centum ibi nigrantes, armenti robora, tauros
   <span>
    265
   </span>
   lenta mole trahunt; idem numerusque colorque
      matribus et nondum lunatis fronte iuuencis.
          exin magnanimum series antiqua parentum
      inuehitur, miris in uultum animata figuris.
      primus anhelantem duro Tirynthius angens
   <span>
    270
   </span>
   pectoris attritu sua frangit in ossa leonem.
      haud illum impauidi quamuis et in aere suumque
      Inachidae uidere decus. pater ordine iuncto
      laeuus harundineae recubans super aggere ripae
      cernitur emissaeque indulgens Inachus urnae.
   <span>
    275
   </span>
   Io post tergum, iam prona dolorque parentis,
      spectat inocciduis stellatum uisibus Argum.
      ast illam melior Phariis erexerat aruis
      Iuppiter atque hospes iam tunc Aurora colebat.
      Tantalus inde parens, non qui fallentibus undis
   <span>
    280
   </span>
   inminet aut refugae sterilem rapit aera siluae,
      sed pius et magni uehitur conuiua Tonantis.
      parte alia uictor curru Neptunia tendit
      lora Pelops, prensatque rotas auriga natantes
      Myrtilos et uolucri iam iamque relinquitur axe.
   <span>
    285
   </span>
   et grauis Acrisius speciesque horrenda Coroebi
      et Danae culpata sinus et in amne reperto
      tristis Amymone, paruoque Alcmena superbit
      Hercule tergemina crinem circumdata luna.
      iungunt discordes inimica in foedera dextras
   <span>
    290
   </span>
   Belidae fratres, sed uultu mitior astat
      Aegyptus; Danai manifestum agnoscere ficto
      ore notas pacisque malae noctisque futurae.
      mille dehinc species. tandem satiata uoluptas
      praestantesque uiros uocat ad sua praemia uirtus.
   <span>
    295
   </span>
   primus sudor equis. dic incluta, Phoebe, regentum
      nomina, dic ipsos; neque enim generosior umquam
      alipedum conlata acies, ceu praepete cursu
      confligant densae uolucres aut litore in uno
      Aeolus insanis statuat certamina uentis.
   <span>
    300
   </span>
   ducitur ante omnes rutilae manifestus Arion
      igne iubae. Neptunus equo, si certa priorum
      fama, pater; primus teneri laesisse lupatis
      ora et litoreo domitasse in puluere fertur,
      uerberibus parcens; etenim insatiatus eundi
   <span>
    305
   </span>
   ardor et hiberno par inconstantia ponto.
      saepe per Ionium Libycumque natantibus ire
      interiunctus equis omnesque adsuerat in oras
      caeruleum deferre patrem; stupuere relicta
      Nubila, certantesque Eurique Notique sequuntur.
   <span>
    310
   </span>
   nec minor in terris bella Eurysthea gerentem
      Amphitryoniaden alto per gramina sulco
      duxerat, illi etiam ferus indocilisque teneri.
      mox diuum dono regis dignatus Adrasti
      imperia et multum mediis mansueuerat annis.
   <span>
    315
   </span>
   tunc rector genero Polynici indulget agendum
      multa monens, ubi feruor equo, qua suetus ab arte
      mulceri, ne saeua manus, ne liber habenis
      impetus. 'urgue alios,' inquit, 'stimulisque minisque;
      ille ibit, minus ipse uoles.' sic ignea lora
   <span>
    320
   </span>
   cum daret et rapido Sol natum imponeret axi,
      gaudentem lacrimans astra insidiosa docebat
      nolentesque teri zonas mediamque polorum
      temperiem: pius ille quidem et formidine cauta,
      sed iuuenem durae prohibebant discere Parcae.
   <span>
    325
   </span>
   Oebalios sublimis agit, spes proxima palmae,
      Amphiaraus equos; tua furto lapsa propago,
      Cyllare, dum Scythici diuersus ad ostia Ponti
      Castor Amyclaeas remo permutat habenas.
      ipse habitu niueus, niuei dant colla iugales,
   <span>
    330
   </span>
   concolor est albis et cassis et infula cristis.
      quin et Thessalicis felix Admetus ab oris
      uix steriles compescit equas, Centaurica dicunt
      semina: credo, adeo sexum indignantur, et omnis
      in uires adducta Venus; noctemque diemque
   <span>
    335
   </span>
   adsimulant maculis internigrantibus albae:
      tantus uterque color, credi nec degener illo
      de grege, Castaliae stupuit qui sibila cannae
      laetus et audito contempsit Apolline pasci.
      ecce et Iasonidae iuuenes, noua gloria matris
   <span>
    340
   </span>
   Hypsipyles, subiere iugo, quo uectus uterque,
      nomen auo gentile Thoas atque omine dictus
      Euneos Argoo. geminis eadem omnia: uultus,
      currus, equi, uestes, par et concordia uoti,
      uincere uel solo cupiunt a fratre relinqui.
   <span>
    345
   </span>
   it Chromis Hippodamusque, alter satus Hercule magno,
      alter ab Oenomao: dubites uter effera presset
      frena magis. Getici pecus hic Diomedis, at ille
      Pisaei iuga patris habet, crudelibus ambo
      exuuiis diroque imbuti sanguine currus.
   <span>
    350
   </span>
   metarum instar erat hinc nudo robore quercus,
      olim omnes exuta comas, hinc saxeus umbo,
      arbiter agricolis; finem iacet inter utrumque
      quale quater iaculo spatium, ter harundine, uincas.
          interea cantu Musarum nobile mulcens
   <span>
    355
   </span>
   concilium citharaeque manus insertus Apollo
      Parnasi summo spectabat ab aethere terras.
                                  . . .
   <span>
    357a
   </span>
   orsa deum, nam saepe Iouem Phlegramque suique
      anguis opus fratrumque pius cantarat honores.
      tunc aperit quis fulmen agat, quis sidera ducat
   <span>
    360
   </span>
   spiritus, unde animi fluuiis, quae pabula uentis,
      quo fonte inmensum uiuat mare, quae uia solis
      praecipitet noctem, quae porrigat, imane tellus
      an media et rursus mundo succincta latenti.
      finis erat, differt auidas audire sorores,
   <span>
    365
   </span>
   dumque chelyn lauro tectumque inlustre coronae
      subligat et picto discingit pectora limbo,
      haud procul Herculeam Nemeen clamore reductus
      aspicit atque illic ingens certaminis instar
      quadriiugi. noscit cunctos, et forte propinquo
   <span>
    370
   </span>
   constiterant Admetus et Amphiaraus in aruo.
      tunc secum: 'quisnam iste duos, fidissima Phoebi
      nomina, commisit deus in discrimina reges?
      ambo pii carique ambo; nequeam ipse priorem
      dicere. Peliacis hic cum famularer in aruis
   <span>
    375
   </span>
   (sic Iouis imperia et nigrae uoluere Sorores),
      tura dabat famulo nec me sentire minorem
      ausus; at hic tripodum comes et pius artis alumnus
      aetheriae. potior meritis tamen ille, sed huius
      extrema iam fila colu; datur ordo senectae
   <span>
    380
   </span>
   Admeto serumque mori; tibi nulla supersunt
      gaudia, nam Thebae iuxta et tenebrosa uorago.
      scis miser, et nostrae pridem cecinere uolucres.'
      dixit, et os fletu paene inuiolabile tinctus
      extemplo Nemeen radiante per aera saltu
   <span>
    385
   </span>
   ocior et patrio uenit igne suisque sagittis.
      ipse olim in terris, caelo uestigia durant,
      claraque per zephyros etiamnum semita lucet.
          et iam sortitus Prothous uersarat aena
      casside, iamque locus cuique est et liminis ordo.
   <span>
    390
   </span>
   terrarum decora ampla uiri, decora aequa iugales,
      diuum utrumque genus, stant uno margine clausi,
      spesque audaxque una metus et fiducia pallens.
      nil fixum cordi: pugnant exire pauentque,
      concurrit summos animosum frigus in artus.
   <span>
    395
   </span>
   qui dominis, idem ardor equis; face lumina surgunt,
      ora sonant morsu, spumisque et sanguine ferrum
      uritur, impulsi nequeunt obsistere postes
      claustraque, compressae transfumat anhelitus irae.
      stare adeo miserum est, pereunt uestigia mille
   <span>
    400
   </span>
   ante fugam, absentemque ferit grauis ungula campum.
      par circumstant fidi, nexusque et torta iubarum
      expediunt firmantque animos et plurima monstrant.
      insonuit contra Tyrrhenum murmur, et omnes
      exiluere loco. quae tantum carbasa ponto,
   <span>
    405
   </span>
   quae bello sic tela uolant, quae nubila caelo?
      amnibus hibernis minor est, minor impetus igni,
      tardius astra cadunt, glomerantur tardius imbres,
      tardius e summo decurrunt flumina monte.
      emissos uidere atque agnouere Pelasgi,
   <span>
    410
   </span>
   et iam rapti oculis, iam caeco puluere mixti
      una in nube latent, uultusque umbrante tumultu
      uix inter sese clamore et nomine noscunt.
      euoluere globum, et spatio quo quisque ualebat
      diducti. delet sulcos iterata priores
   <span>
    415
   </span>
   orbita, nunc auidi prono iuga pectore tangunt,
      nunc pugnante genu et pressis duplicantur habenis.
      colla toris crinita tument, stantesque repectit
      aura iubas, bibit albentes humus arida nimbos.
      fit sonus inmanisque pedum tenuisque rotarum:
   <span>
    420
   </span>
   nulla manu requies, densis insibilat aer
      uerberibus; gelida non crebrior exilit Arcto
      grando, nec Oleniis manant tot cornibus imbres.
          senserat adductis alium praesagus Arion
      stare ducem loris, dirumque expauerat insons
   <span>
    425
   </span>
   Oedipodioniden; iam illinc a limine discors
      iratusque oneri solito truculentior ardet.
      Inachidae credunt accensum laudibus; ille
      aurigam fugit, aurigae furiale minatur
      efferus, et campo dominum circumspicit omni.
   <span>
    430
   </span>
   ante tamen cunctos sequitur longeque secundus
      Amphiaraus agit, quem Thessalus aequat eundo
      Admetus; iuxta gemini, nunc Euneos ante
      et nunc ante Thoas, cedunt uincuntque, nec umquam
      ambitiosa pios conlidit gloria fratres.
   <span>
    435
   </span>
   postremum discrimen erant Chromis asper et asper
      Hippodamus, non arte rudes, sed mole tenentur
      cornipedum; prior Hippodamus fert ora sequentum,
      fert gemitus multaque umeros incenditur aura.
      sperauit flexae circum compendia metae
   <span>
    440
   </span>
   interius ductis Phoebeius augur habenis
      anticipasse uiam; nec non et Thessalus heros
      spe propiore calet, dum non cohibente magistro
      spargitur in gyros dexterque exerrat Arion.
      iam prior Oeclides et iam non tertius ibat
   <span>
    445
   </span>
   Admetus, laxo cum denique ab orbe reductus
      aequoreus sonipes premit euaditque parumper
      gauisos; subit astra fragor, caelumque tremescit,
      omniaque excusso patuere sedilia uulgo.
      sed nec lora regit nec uerbera pallidus audet
   <span>
    450
   </span>
   Labdacides: lassa ueluti ratione magister
      in fluctus, in saxa ruit nec iam amplius astra
      respicit et uictam proiecit casibus artem.
          rursus praecipites in recta ac deuia campi
      obliquant tenduntque uias, iterum axibus axes
   <span>
    455
   </span>
   inflicti, radiisque rotae; pax nulla fidesque.
      bella geri ferro leuius, bella horrida, credas;
      is furor in laudes. trepidant mortemque minantur,
      multaque transuersis praestringitur ungula campis.
      nec iam sufficiunt stimuli, non uerbera; uoce
   <span>
    460
   </span>
   nominibusque cient Pholoen Admetus et Irin
      funalemque Thoen, rapidum Danaeius augur
      Ascheton increpitans meritumque uocabula Cycnum.
      audit et Herculeum Strymon Chromin, Euneon audit
      igneus Aetion; tardumque Cydona lacessit
   <span>
    465
   </span>
   Hippodamus, uariumque Thoas rogat ire Podarcen.
      solus Echionides errante silentia curru
      maesta tenet trepidaque timet se uoce fateri.
          uixdum coeptus equis labor, et iam puluere quarto
      campum ineunt, iamque et tepidis sudoribus artus
   <span>
    470
   </span>
   effeti, et crassum rapit eiectatque uaporem
      cornipedum flammata sitis, nec iam integer illis
      impetus, et longi suspendunt ilia flatus.
      hic anceps Fortuna diu decernere primum
      ausa uenit. ruit, Haemonium dum feruidus instat
   <span>
    475
   </span>
   Admetum superare, Thoas, nec praetulit ullam
      frater opem. uelit ille quidem, sed Martius ante
      obstitit Hippodamus mediasque inmisit habenas.
      mox Chromis Hippodamum metae interioris ad orbem
      uiribus Herculeis et toto robore patris
   <span>
    480
   </span>
   axe tenet prenso; luctantur abire iugales
      nequiquam frenosque et colla rigentia tendunt.
      ut Siculas si quando rates tenet aestus et ingens
      auster agit, medio stant uela tumentia ponto.
      tunc ipsum fracto curru deturbat, et isset
   <span>
    485
   </span>
   ante Chromis; sed Thraces equi ut uidere iacentem
      Hippodamum, redit illa fames, iam iamque trementem
      partiti furiis, ni frena ipsosque frementes
      oblitus palmae retro Tirynthius heros
      torsisset uictusque et conlaudatus abisset.
   <span>
    490
   </span>
   at tibi promissos iamdudum Phoebus honores,
      Amphiarae, cupit. tandem ratus apta fauori
      tempora puluerei uenit in spatia horrida circi,
      cum iam in fine uiae, et summum uictoria nutat;
      anguicomam monstri effigiem, saeuissima uisu
   <span>
    495
   </span>
   ora, mouet siue ille Erebo seu finxit in astus
      temporis, innumera certe formidine cultum
      tollit in astra nefas. non illud ianitor atrae
      impauidus Lethes, non ipsae horrore sine alto
      Eumenides uidisse queant, turbasset euntes
   <span>
    500
   </span>
   Solis equos Martisque iugum. nam flauus Arion
      ut uidit, saliere iubae, atque erectus in armos
      stat sociumque iugi comitesque utrimque laboris
      secum alte suspendit equos. ruit ilicet exul
      Aonius nexusque diu per terga uolutus
   <span>
    505
   </span>
   exuit: abripitur longe moderamine liber
      currus; at hunc putri praeter tellure iacentem
      Taenarii currus et Thessalus axis et heros
      Lemnius obliqua, quantum uitare dabatur,
      transabiere fuga. tandem caligine mersum
   <span>
    510
   </span>
   erigit accursu comitum caput aegraque tollit
      membra solo, et socero redit haud speratus Adrasto.
          quis mortis, Thebane, locus, nisi dura negasset
      Tisiphone, quantum poteras dimittere bellum!
      te Thebe fraterque palam, te plangeret Argos,
   <span>
    515
   </span>
   te Nemea, tibi Lerna comas Larisaque supplex
      poneret, Archemori maior colerere sepulcro.
          tum uero Oeclides, quamquam iam certa sequenti
      praemia, cum uacuus domino praeiret Arion,
      ardet adhuc cupiens uel inanem uincere currum.
   <span>
    520
   </span>
   dat uires refouetque deus; uolat ocior Euro,
      ceu modo carceribus dimissus in arua solutis,
      uerberibusque iubas et terga lacessit habenis
      Ascheton increpitansque leuem Cycnumque niualem.
      nunc, saltem dum nemo prior, rapit igneus orbes
   <span>
    525
   </span>
   axis, et effusae longe sparguntur harenae.
      dat gemitum tellus et iam tum saeua minatur.
      forsitan et uicto prior isset Arione Cycnus,
      sed uetat aequoreus uinci pater: hinc uice iusta
      gloria mansit equo, cessit uictoria uati.
   <span>
    530
   </span>
   huic pretium palmae gemini cratera ferebant
      Herculeum iuuenes: illum Tirynthius olim
      ferre manu sola spumantemque ore supino
      uertere, seu monstri uictor seu Marte, solebat.
      Centauros habet arte truces aurumque figuris
   <span>
    535
   </span>
   terribile: hic mixta Lapitharum caede rotantur
      saxa, faces (aliique iterum crateres); ubique
      ingentes morientum irae; tenet ipse furentem
      Hylaeum et torta molitur robora barba.
      at tibi Maeonio fertur circumflua limbo
   <span>
    540
   </span>
   pro meritis, Admete, chlamys repetitaque multo
      murice: Phrixei natat hic contemptor ephebus
      aequoris et picta tralucet caerulus unda;
      in latus ire manu mutaturusque uidetur
      bracchia, nec siccum speres in stamine crinem;
   <span>
    545
   </span>
   contra autem frustra sedet anxia turre suprema
      Sestias in speculis, moritur prope conscius ignis.
      has Adrastus opes dono uictoribus ire
      imperat; at generum famula solatur Achaea.
          sollicitat tunc ampla uiros ad praemia cursu
   <span>
    550
   </span>
   praeceleres: agile studium et tenuissima uirtus,
      pacis opus, cum sacra uocant, nec inutile bellis
      subsidium, si dextra neget. prior omnibus Idas,
      nuper Olympiacis umbratus tempora ramis,
      prosilit; excipiunt plausu Pisaea iuuentus
   <span>
    555
   </span>
   Eleaeque manus. sequitur Sicyonius Alcon,
      et bis in Isthmiaca uictor clamatus harena
      Phaedimus, alipedumque fugam praegressus equorum
      ante Dymas, sed tunc aeuo tardante secutus.
      multi et, quos uarii tacet ignorantia uulgi,
   <span>
    560
   </span>
   hinc atque hinc subiere. sed Arcada Parthenopaeum
      appellant densique cient uaga murmura circi.
      nota parens cursu; quis Maenaliae Atalantes
      nesciat egregium decus et uestigia cunctis
      indeprensa procis? onerat celeberrima natum
   <span>
    565
   </span>
   mater, et ipse procul fama iam notus inermes
      narratur ceruas pedes inter aperta Lycaei
      tollere et emissum cursu deprendere telum.
      tandem expectatus uolucri super agmina saltu
      emicat et torto chlamydem diffibulat auro.
   <span>
    570
   </span>
   effulsere artus, membrorumque omnis aperta est
      laetitia, insignes umeri, nec pectora nudis
      deteriora genis, latuitque in corpore uultus.
      ipse tamen formae laudem aspernatur et arcet
      mirantes; tunc Palladios non inscius haustus
   <span>
    575
   </span>
   incubuit pinguique cutem fuscatur oliuo.
      hoc Idas, hoc more Dymas aliique nitescunt.
      sic ubi tranquillo perlucent sidera ponto
      uibraturque fretis caeli stellantis imago,
      omnia clara nitent, sed clarior omnia supra
   <span>
    580
   </span>
   Hesperus exercet radios, quantusque per altum
      aethera, caeruleis tantus monstratur in undis.
      proximus et forma nec multum segnior Idas
      cursibus atque aeuo iuxta prior; attamen illi
      iam tenuem pingues florem induxere palaestrae,
   <span>
    585
   </span>
   deserpitque genis nec se lanugo fatetur
      intonsae sub nube comae. tunc rite citatos
      explorant acuuntque gradus, uariasque per artes
      instimulant docto languentia membra tumultu:
      poplite nunc sidunt flexo, nunc lubrica forti
   <span>
    590
   </span>
   pectora conlidunt plausu, nunc ignea tollunt
      crura breuemque fugam necopino fine reponunt.
          ut ruit atque aequum summisit regula limen,
      corripuere leues spatium, campoque refulsit
      nuda cohors: uolucres isdem modo tardius aruis
   <span>
    595
   </span>
   isse uidentur equi; credas e plebe Cydonum
      Parthorumque fuga totidem exiluisse sagittas.
      non aliter, celeres Hyrcana per auia cerui
      cum procul impasti fremitum accepere leonis
      siue putant, rapit attonitos fuga caeca metusque
   <span>
    600
   </span>
   congregat, et longum dant cornua mixta fragorem.
      effugit hic oculos rapida puer ocior aura
      Maenalius, quem deinde gradu premit horridus Idas
      inspiratque umero, flatuque et pectoris umbra
      terga premit. post ambiguo discrimine tendunt
   <span>
    605
   </span>
   Phaedimus atque Dymas, illis celer inminet Alcon.
      flauus ab intonso pendebat uertice crinis
      Arcados; hoc primis Triuiae pascebat ab annis
      munus et, Ogygio uictor cum Marte redisset,
      nequiquam patriis audax promiserat aris.
   <span>
    610
   </span>
   tunc liber nexu lateque in terga solutus
      occursu Zephyri retro fugit et simul ipsum
      impedit infestoque uolans obtenditur Idae.
      inde dolum iuuenis fraudique accommoda sensit
      tempora; iam finem iuxta, dum limina uictor
   <span>
    615
   </span>
   Parthenopaeus init, correpto crine reductum
      occupat, et longe primus ferit ostia portae.
          Arcades arma fremunt, armis defendere regem,
      ni raptum decus et meriti reddantur honores,
      contendunt totoque parant descendere circo.
   <span>
    620
   </span>
   sunt et quis Idae placeat dolus. ipse regesta
      Parthenopaeus humo uultumque oculosque madentes
      obruit, accessit lacrimarum gratia formae.
      pectora nunc maerens, nunc ora indigna cruento
      ungue secat meritamque comam, furit undique clamor
   <span>
    625
   </span>
   dissonus, ambiguumque senis cunctatur Adrasti
      consilium. tandem ipse refert: 'compescite litem,
      o pueri! uirtus iterum temptanda; sed ite
      limite non uno, latus hoc conceditur Idae,
      tu diuersa tene; fraus cursibus omnis abesto.'
   <span>
    630
   </span>
   audierant, dictoque manent. mox numina supplex
      adfatu tacito iuuenis Tegeaeus adorat:
      'diua potens nemorum (tibi enim hic, tibi crinis honori
      debitus, eque tuo uenit haec iniuria uoto),
      si bene quid genetrix, si quid uenatibus ipse
   <span>
    635
   </span>
   promerui, ne, quaeso, sinas hoc omine Thebas
      ire nec Arcadiae tantum meruisse pudorem.'
      auditum manifesta fides: uix campus euntem
      sentit, et exilis plantis interuenit aer,
      raraque non fracto uestigia puluere pendent.
   <span>
    640
   </span>
   inrumpit clamore fores, clamore recurrit
      ante ducem prensaque fouet suspiria palma.
      finiti cursus, operumque insignia praesto.
      Arcas equum dono, clipeum gerit improbus Idas,
      cetera plebs Lyciis uadit contenta pharetris.
   <span>
    645
   </span>
   tunc uocat, emisso si quis decernere disco
      impiger et uires uelit ostentare superbas.
      it iussus Pterelas et aenae lubrica massae
      pondera uix toto curuatus corpore iuxta
      deicit; inspectant taciti expenduntque laborem
   <span>
    650
   </span>
   Inachidae. mox turba ruunt, duo gentis Achaeae,
      tres Ephyreiadae, Pisa satus unus, Acarnan
      septimus; et plures agitabat gloria, ni se
      arduus Hippomedon cauea stimulante tulisset
      in medios, lateque ferens sub pectore dextro
   <span>
    655
   </span>
   orbem alium: 'hunc potius, iuuenes, qui moenia saxis
      frangere, qui Tyrias deiectum uaditis arces,
      hunc rapite: ast illud cui non iaculabile dextrae
      pondus?' et arreptum nullo conamine iecit
      in latus. absistunt procul attonitique fatentur
   <span>
    660
   </span>
   cedere; uix unus Phlegyas acerque Menestheus
      (hos etiam pudor et magni tenuere parentes)
      promisere manum; concessit cetera pubes
      sponte et adorato rediit ingloria disco.
      qualis Bistoniis clipeus Mauortis in aruis
   <span>
    665
   </span>
   luce mala Pangaea ferit solemque refulgens
      territat incussaque dei graue mugit ab hasta.
          Pisaeus Phlegyas opus incohat et simul omnes
      abstulit in se oculos: ea uiso corpore uirtus
      promissa. ac primum terra discumque manumque
   <span>
    670
   </span>
   asperat, excusso mox circum puluere uersat,
      quod latus in digitos, mediae quod certius ulnae
      conueniat, non artis egens: hic semper amori
      ludus erat, patriae non tantum ubi laudis obiret
      sacra, sed alternis Alpheon utrumque solebat
   <span>
    675
   </span>
   metari ripis et, qua latissima distant,
      non umquam merso transmittere flumina disco.
      ergo operum fidens non protinus horrida campi
      iugera, sed caelo dextram metitur, humique
      pressus utroque genu collecto sanguine discum
   <span>
    680
   </span>
   ipse super sese rotat atque in nubila condit.
      ille citus sublime petit similisque cadenti
      crescit in aduersum, tandemque exhaustus ab alto
      tardior ad terram redit atque inmergitur aruis.
      sic cadit, attonitis quotiens auellitur astris,
   <span>
    685
   </span>
   Solis opaca soror; procul auxiliantia gentes
      aera crepant frustraque timent, at Thessala uictrix
      ridet anhelantes audito carmine bigas.
      conlaudant Danai ~sed non tibi molle tuenti,
      Hippomedon~ maiorque manus speratur in aequo.
   <span>
    690
   </span>
   atque illi extemplo, cui spes infringere dulce
      inmodicas, Fortuna uenit. quid numina contra
      tendere fas homini? spatium iam inmane parabat,
      iam ceruix conuersa, et iam latus omne redibat:
      excidit ante pedes elapsum pondus et ictus
   <span>
    695
   </span>
   destituit frustraque manum demisit inanem.
      ingemuere omnes, rarisque ea uisa uoluptas.
      inde ad conatus timida subit arte Menestheus
      cautior, et multum te, Maia crete, rogato
      molis praeualidae castigat puluere lapsus.
   <span>
    700
   </span>
   illa manu magna et multum felicior exit,
      nec partem exiguam circi transuecta quieuit.
      fit sonus, et fixa signatur terra sagitta.
      tertius Hippomedon ualida ad certamina tardos
      molitur gressus; namque illum corde sub alto
   <span>
    705
   </span>
   et casus Phlegyae monet et fortuna Menesthei.
      erigit adsuetum dextrae gestamen, et alte
      sustentans rigidumque latus fortesque lacertos
      consulit ac uasto contorquet turbine, et ipse
      prosequitur. fugit horrendo per inania saltu
   <span>
    710
   </span>
   iamque procul meminit dextrae seruatque tenorem
      discus, nec dubia iunctaue Menesthea uictum
      transabiit meta: longe super aemula signa
      consedit uiridesque umeros et opaca theatri
      culmina ceu latae tremefecit mole ruinae:
   <span>
    715
   </span>
   quale uaporifera saxum Polyphemus ab Aetna
      lucis egente manu tamen in uestigia puppis
      auditae iuxtaque inimicum exegit Vlixen.
      [sic et Aloidae, cum iam calcaret Olympum
      desuper Ossa rigens, ipsum glaciale ferebant
   <span>
    720
   </span>
   Pelion et trepido sperabant iungere caelo.]
          tum genitus Talao uictori tigrin inanem
      ire iubet, fuluo quae circumfusa nitebat
      margine et extremos auro mansueuerat ungues.
      Cnosiacos arcus habet et uaga tela Menestheus.
   <span>
    725
   </span>
   'at tibi' ait 'Phlegya, casu frustrate sinistro,
      hunc, quondam nostri decus auxiliumque Pelasgi,
      ferre damus, neque enim Hippomedon inuiderit, ensem.
      nunc opus est animis: infestos tollite caestus
      comminus; haec bellis et ferro proxima uirtus.'
   <span>
    730
   </span>
   constitit inmanis cerni inmanisque timeri
      Argolicus Capaneus, ac dum nigrantia plumbo
      tegmina cruda boum non mollior ipse lacertis
      induitur, 'date tot iuuenum de milibus unum
      huc' ait 'atque utinam potius de stirpe ueniret
   <span>
    735
   </span>
   aemulus Aonia, quem fas demittere leto,
      nec mea crudelis ciuili sanguine uirtus.'
      obstipuere animi, fecitque silentia terror.
      tandem insperatus nuda de plebe Laconum
      prosilit Alcidamas: mirantur Dorica regum
   <span>
    740
   </span>
   agmina, sed socii fretum Polluce magistro
      norant et sacras inter creuisse palaestras.
      ipse deus posuitque manus et bracchia finxit
      (materiae suadebat amor); tunc saepe locauit
      comminus, et simili stantem miratus in ira
   <span>
    745
   </span>
   sustulit exultans nudumque ad pectora pressit.
      illum indignatur Capaneus ridetque uocantem,
      ut miserans, poscitque alium; tandemque coactus
      restitit, et stimulis iam languida colla tumescunt.
      fulmineas alte suspensi corpora plantis
   <span>
    750
   </span>
   erexere manus; tuto procul ora recessu
      armorum in speculis, aditusque ad uulnera clausi.
      hic, quantum Stygiis Tityos consurgat ab aruis,
      si toruae patiantur aues, tanta undique pandit
      membrorum spatia et tantis ferus ossibus extat.
   <span>
    755
   </span>
   hic paulo ante puer, sed enim maturius aeuo
      robur, et ingentes spondet tener impetus annos,
      quem uinci haud quisquam saeuo neque sanguine tingi
      malit, et erecto timeat spectacula uoto.
          ut sese permensi oculis et uterque priorem
   <span>
    760
   </span>
   sperauere locum, non protinus ira nec ictus:
      alternus paulum timor et permixta furori
      consilia, inclinant tantum contraria iactu
      bracchia et explorant caestus hebetantque terendo.
      doctior hic differt animum metuensque futuri
   <span>
    765
   </span>
   cunctatus uires dispensat: at ille nocendi
      prodigus incautusque sui ruit omnis et ambas
      consumit sine lege manus atque inrita frendit
      insurgens seque ipse premit. sed prouidus astu
      et patria uigil arte Lacon hos reicit ictus,
   <span>
    770
   </span>
   hos cauet; interdum nutu capitisque citati
      integer obsequio, manibus nunc obuia tela
      discutiens, instat gressu uultuque recedit:
      saepe etiam iniustis conlatum uiribus hostem
      (is uigor ingenio, tanta experientia dextrae est)
   <span>
    775
   </span>
   ultro audax animis intratque et obumbrat et alte
      adsilit. ut praeceps cumulo salit unda minantes
      in scopulos et fracta redit, sic ille furentem
      circumit expugnans; leuat ecce diuque minatur
      in latus inque oculos; illum rigida arma cauentem
   <span>
    780
   </span>
   auocat ac manibus necopinum interserit ictum
      callidus et mediam designat uulnere frontem:
      iam cruor, et tepido signantur tempora riuo.
      nescit adhuc Capaneus subitumque per agmina murmur
      miratur; uerum ut fessam super ora reduxit
   <span>
    785
   </span>
   forte manum et summo maculas in uellere uidit,
      non leo, non iaculo tantum indignata recepto
      tigris: agit toto cedentem feruidus aruo
      praecipitatque retro iuuenem atque in terga supinat,
      dentibus horrendum stridens, geminatque rotatas
   <span>
    790
   </span>
   multiplicatque manus. rapiunt conamina uenti,
      pars cadit in caestus; motu Spartanus acuto
      mille cauet lapsas circum caua tempora mortes
      auxilioque pedum, sed non tamen inmemor artis
      aduersus fugit et fugiens tamen ictibus obstat.
   <span>
    795
   </span>
   et iam utrumque labor suspiriaque aegra fatigant:
      tardius ille premit, nec iam hic absistere uelox,
      defectique ambo genibus pariterque quierunt.
      sic ubi longa uagos lassarunt aequora nautas
      et signum de puppe datum, posuere parumper
   <span>
    800
   </span>
   bracchia: uix requies, iam uox citat altera remos.
      ecce iterum inmodice uenientem eludit et exit
      sponte ruens mersusque umeris: effunditur ille
      in caput, adsurgentem alio puer improbus ictu
      perculit euentuque impalluit ipse secundo.
   <span>
    805
   </span>
   clamorem Inachidae, quantum non litora, tollunt,
      non nemora. illum ab humo conantem ut uidit Adrastus
      tollentemque manus et non toleranda parantem:
      'ite, oro, socii, furit, ite, opponite dextras,
      festinate, furit, palmamque et praemia ferte!
   <span>
    810
   </span>
   non prius, effracto quam misceat ossa cerebro,
      absistet, uideo; moriturum auferte Lacona.'
      nec mora, prorumpit Tydeus, nec iussa recusat
      Hippomedon; tunc uix ambo conatibus ambas
      restringunt cohibentque manus ac plurima suadent:
   <span>
    815
   </span>
   'uincis, abi; pulchrum uitam donare minori.
      noster et hic bellique comes.' nil frangitur heros,
      ramumque oblatumque manu thoraca repellit
      uociferans: 'liceat! non has ego puluere crasso
      atque cruore genas, meruit quibus iste fauorem
   <span>
    820
   </span>
   semiuiri, foedem, mittamque informe sepulcro
      corpus et Oebalio donem lugere magistro?'
      dicit; at hunc socii tumidum et uicisse negantem
      auertunt, contra laudant insignis alumnum
      Taygeti longeque minas risere Lacones.
   <span>
    825
   </span>
   iamdudum uariae laudes et conscia uirtus
      Tydea magnanimum stimulis urguentibus angunt.
      ille quidem et disco bonus et contendere cursu,
      nec caestu bellare minor, sed corde labores
      ante alios erat uncta pale. sic otia Martis
   <span>
    830
   </span>
   degere et armiferas laxare adsueuerat iras
      ingentes contra ille uiros Acheloia circum
      litora felicesque deo monstrante palaestras.
      ergo ubi luctandi iuuenes animosa citauit
      gloria, terrificos umeris Aetolus amictus
   <span>
    835
   </span>
   exuitur patriumque suem. leuat ardua contra
      membra Cleonaeae stirpis iactator Agylleus,
      Herculea nec mole minor, sic grandibus alte
      insurgens umeris hominem super improbus exit.
      sed non ille rigor patriumque in corpore robur:
   <span>
    840
   </span>
   luxuriant artus, effusaque sanguine laxo
      membra natant; unde haec audax fiducia tantum
      Oenidae superare parem. quamquam ipse uideri
      exiguus, grauia ossa tamen nodisque lacerti
      difficiles. numquam hunc animum natura minori
   <span>
    845
   </span>
   corpore nec tantas ausa est includere uires.
          postquam oleo gauisa cutis, petit aequor uterque
      procursu medium atque hausta uestitur harena.
      tum madidos artus alterno puluere siccant,
      collaque demersere umeris et bracchia late
   <span>
    850
   </span>
   uara tenent. iam tunc astu deducit in aequum
      callidus et celsum procuruat Agyllea Tydeus,
      summissus tergo et genibus uicinus harenae.
      ille autem, Alpini ueluti regina cupressus
      uerticis urguentes ceruicem inclinat ad Austros
   <span>
    855
   </span>
   uix sese radice tenens, terraeque propinquat,
      iamdudum aetherias eadem reditura sub auras:
      non secus ingentes artus praecelsus Agylleus
      sponte premit paruumque gemens duplicatur in hostem,
      et iam alterna manus frontemque umerosque latusque
   <span>
    860
   </span>
   collaque pectoraque et uitantia crura lacessit.
      interdumque diu pendent per mutua fulti
      bracchia, nunc saeui digitorum uincula frangunt.
      non sic ductores gemini gregis horrida tauri
      bella mouent; medio coniunx stat candida prato
   <span>
    865
   </span>
   uictorem expectans, rumpunt obnixa furentes
      pectora, subdit amor stimulos et uulnera sanat:
      fulmineo sic dente sues, sic hispida turpes
      proelia uillosis ineunt complexibus ursi.
      uis eadem Oenidae; nec sole aut puluere fessa
   <span>
    870
   </span>
   membra labant, riget arta cutis durisque laborum
      castigata toris. contra non integer ille
      flatibus alternis aegroque effetus hiatu
      exuit ingestas fluuio sudoris harenas
      ac furtim rapta sustentat pectora terra.
   <span>
    875
   </span>
   instat agens Tydeus fictumque in colla minatus
      crura subit; coeptis non eualuere potiri
      frustratae breuitate manus, uenit arduus ille
      desuper oppressumque ingentis mole ruinae
      condidit. haud aliter collis scrutator Hiberi,
   <span>
    880
   </span>
   cum subiit longeque diem uitamque reliquit,
      si tremuit suspensus ager subitumque fragorem
      rupta dedit tellus, latet intus monte soluto
      obrutus, ac penitus fractum obtritumque cadauer
      indignantem animam propriis non reddidit astris.
   <span>
    885
   </span>
   acrior hoc Tydeus, animisque et pectore supra est.
      nec mora, cum uinclis onerique elapsus iniquo
      circumit errantem et tergo necopinus inhaeret,
      mox latus et firmo celer implicat ilia nexu,
      poplitibus genua inde premens euadere nodos
   <span>
    890
   </span>
   nequiquam et lateri dextram insertare parantem
      improbus, horrendum uisu ac mirabile pondus,
      sustulit. Herculeis pressum sic fama lacertis
      terrigenam sudasse Libyn, cum fraude reperta
      raptus in excelsum, nec iam spes ulla cadendi,
   <span>
    895
   </span>
   nec licet extrema matrem contingere planta.
      fit sonus, et laetos attollunt agmina plausus.
      tunc alte librans inopinum sponte remisit
      obliquumque dedit, procumbentemque secutus
      colla simul dextra, pedibus simul inguina uinxit.
   <span>
    900
   </span>
   deficit obsessus soloque pudore repugnat.
      tandem pectus humi pronamque extensus in aluum
      sternitur, ac longo maestus post tempore surgit,
      turpia signata linquens uestigia terra.
      palmam autem dextra laeuaque nitentia dono
   <span>
    905
   </span>
   arma ferens Tydeus: 'quid si non sanguinis huius
      partem haud exiguam (scitis) Dircaeus haberet
      campus, ubi hae nuper Thebarum foedera plagae?'
      haec simul ostentans quaesitaque praemia laudum
      dat sociis, sequitur neglectus Agyllea thorax.
   <span>
    910
   </span>
   sunt et qui nudo subeant concurrere ferro:
      iamque aderant instructi armis Epidaurius Agreus
      et nondum fatis Dircaeus agentibus exul.
      dux uetat Iasides: 'manet ingens copia leti,
      o iuuenes! seruate animos auidumque furorem
   <span>
    915
   </span>
   sanguinis aduersi. tuque o, quem propter auita
      iugera, dilectas cui desolauimus urbes,
      ne, precor, ante aciem ius tantum casibus esse
      fraternisque sinas (abigant hoc numina!) uotis.'
      sic ait, atque ambos aurata casside ditat.
   <span>
    920
   </span>
   tum generum, ne laudis egens, iubet ardua necti
      tempora Thebarumque ingenti uoce citari
      uictorem: dirae retinebant omina Parcae.
          ipsum etiam proprio certamina festa labore
      dignari et tumulis supremum hunc addere honorem
   <span>
    925
   </span>
   hortantur proceres ac, ne uictoria desit
      una ducum numero, fundat uel Lyctia cornu
      tela rogant, tenui uel nubila transeat hasta.
      obsequitur gaudens, uiridique ex aggere in aequum
      stipatus summis iuuenum descendit; at illi
   <span>
    930
   </span>
   pone leues portat pharetras et cornua iussus
      armiger: ingentem iactu transmittere circum
      eminus et dictae dare uulnera destinat orno.
          quis fluere occultis rerum neget omina causis?
      fata patent homini, piget inseruare, peritque
   <span>
    935
   </span>
   uenturi praemissa fides: sic omina casum
      fecimus, et uires hausit Fortuna nocendi.
          campum emensa breui fatalis ab arbore tacta,
      horrendum uisu, per quas modo fugerat auras,
      uenit harundo retro uersumque a fine tenorem
   <span>
    940
   </span>
   pertulit, et notae iuxta ruit ora pharetrae.
      multa duces errore serunt: hi nubila et altos
      occurrisse Notos, aduersi roboris ictu
      tela repulsa alii. penitus latet exitus ingens
      monstratumque nefas: uni remeabile bellum,
   <span>
    945
   </span>
   et tristes domino spondebat harundo recursus.
  </p>
 </body>
</div>