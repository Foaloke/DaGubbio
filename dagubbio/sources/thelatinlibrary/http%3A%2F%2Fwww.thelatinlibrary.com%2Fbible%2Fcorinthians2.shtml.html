<div>
 Corinthians II
 <body>
  <p class="pagehead">
   EPISTULA PAULI AD CORINTHIOS II
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus, Apostolus Iesu Christi per voluntatem Dei, et Timotheus frater, ecclesiae Dei, quae est Corinthi cum omnibus sanctis, qui sunt in universa Achaia.
   <font size="2">
    2
   </font>
   Gratia vobis, et pax a Deo Patre nostro, et Domino Iesu Christo.
  </p>
  <p>
   <font size="2">
    3
   </font>
   Benedictus Deus et Pater Domini nostri Iesu Christi, Pater misericordiarum, et Deus totius consolationis,
   <font size="2">
    4
   </font>
   qui consolatur nos in omni tribulatione nostra: ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo.
   <font size="2">
    5
   </font>
   Quoniam sicut abundant passiones Christi in nobis: ita et per Christum abundat consolatio nostra.
   <font size="2">
    6
   </font>
   Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quae operatur tolerantiam earumdem passionum, quas et nos patimur:
   <font size="2">
    7
   </font>
   ut spes nostra firma sit pro vobis: scientes quod sicut socii passionum estis, sic eritis et consolationis.
   <font size="2">
    8
   </font>
   Non enim volumus ignorare vos, fratres, de tribulatione nostra, quae facta est in Asia, quoniam supra modum gravati sumus supra virtutem, ita ut taederet nos etiam vivere.
   <font size="2">
    9
   </font>
   Sed ipsi in nobismetipsis responsum mortis habuimus, ut non simus fidentes in mortuos, sed in Deo, qui suscitat mortuos:
   <font size="2">
    10
   </font>
   qui de tantis periculis nos eripuit, et eruit: in quem speramus quoniam et adhuc eripiet,
   <font size="2">
    11
   </font>
   adiuvantibus et vobis in oratione pro nobis: ut ex multorum personis, eius quae in nobis est donationis, per multos gratiae agantur pro nobis.
  </p>
  <p>
   <font size="2">
    12
   </font>
   Nam gloria nostra haec est: testimonium conscientiae nostrae, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo: abundantius autem ad vos.
   <font size="2">
    13
   </font>
   Non enim alia scribimus vobis, quam quae legistis, et cognovistis. Spero autem quod usque in finem cognoscetis,
   <font size="2">
    14
   </font>
   sicut et cognovistis nos ex parte, quod gloria vestra sumus, sicut et vos nostra, in die Domini nostri Iesu Christi.
  </p>
  <p>
   <font size="2">
    15
   </font>
   Et hac confidentia volui prius venire ad vos, ut secundum gratiam haberetis:
   <font size="2">
    16
   </font>
   et per vos transire in Macedoniam, et iterum a Macedonia venire ad vos, et a vobis deduci in Iudaeam.
   <font size="2">
    17
   </font>
   Cum ergo hoc voluissem, numquid levitate usus sum? aut quae cogito, secundum carnem cogito, ut sit apud me Est et Non?
   <font size="2">
    18
   </font>
   Fidelis autem Deus, quia sermo noster, qui fuit apud vos, non est in illo Est et Non.
   <font size="2">
    19
   </font>
   Dei enim Filius Iesus Christus, qui in vobis per nos praedicatus est, per me, et Silvanum, et Timotheum, non fuit Est et Non, sed Est in illo fuit.
   <font size="2">
    20
   </font>
   Quotquot enim promissiones Dei sunt, in illo Est: ideo et per ipsum Amen Deo ad gloriam nostram.
   <font size="2">
    21
   </font>
   Qui autem confirmat nos vobiscum in Christo, et qui unxit nos Deus:
   <font size="2">
    22
   </font>
   qui et signavit nos, et dedit pignus Spiritus in cordibus nostris.
  </p>
  <p>
   <font size="2">
    23
   </font>
   Ego autem testem Deum invoco in animam meam, quod parcens vobis, non veni ultra Corinthum: non quia dominamur fidei vestae, sed adiutores sumus gaudii vestri: nam fide statis.
  </p>
  <p>
   <a name="2">
   </a>
   [2]
   <font size="2">
    1
   </font>
   Statui autem hoc ipsum apud me, ne iterum in tristitia venirem ad vos.
   <font size="2">
    2
   </font>
   Si enim ego contristo vos: et quis est, qui me laetificet, nisi qui contristatur ex me?
   <font size="2">
    3
   </font>
   Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere: confidens in omnibus vobis, quia meum gaudium, omnium vestrum est.
   <font size="2">
    4
   </font>
   Nam ex multa tribulatione et angustia cordis scripsi vobis per multas lacrimas: non ut contristemini, sed ut sciatis, quam caritatem habeam abundantius in vobis.
  </p>
  <p>
   <font size="2">
    5
   </font>
   Si quis autem contristavit, non me contristavit: sed ex parte, ut non onerem omnes vos.
   <font size="2">
    6
   </font>
   Sufficit illi, qui eiusmodi est, obiurgatio haec, quae fit a pluribus:
   <font size="2">
    7
   </font>
   ita ut e contrario magis donetis, et consolemini, ne forte abundantiori tristitia absorbeatur qui eiusmodi est.
   <font size="2">
    8
   </font>
   Propter quod obsecro vos, ut confirmetis in illum caritatem.
   <font size="2">
    9
   </font>
   Ideo enim et scripsi, ut cognoscam experimentum vestrum, an in omnibus obedientes sitis.
   <font size="2">
    10
   </font>
   Cui autem aliquid donastis, et ego: nam et ego quod donavi, si quid donavi, propter vos in persona Christi,
   <font size="2">
    11
   </font>
   ut non circumveniamur a Satana: non enim ignoramus cogitationes eius.
  </p>
  <p>
   <font size="2">
    12
   </font>
   Cum venissem autem Troadem propter Evangelium Christi, et ostium mihi apertum esset in Domino,
   <font size="2">
    13
   </font>
   non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam.
   <font size="2">
    14
   </font>
   Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco:
   <font size="2">
    15
   </font>
   quia Christi bonus odor sumus Deo in iis qui salvi fiunt, et in his qui pereunt:
   <font size="2">
    16
   </font>
   aliis quidem odor mortis in mortem: aliis autem odor vitae in vitam. Et ad haec quis tam idoneus?
   <font size="2">
    17
   </font>
   non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.
  </p>
  <p>
   <a name="3">
   </a>
   [3]
   <font size="2">
    1
   </font>
   Incipimus iterum nosmetipsos commendare? aut numquid egemus (sicut quidam) commendatiis epistolis ad vos, aut ex vobis?
   <font size="2">
    2
   </font>
   Epistola nostra vos estis, scripta in cordibus nostris, quae scitur, et legitur ab omnibus hominibus:
   <font size="2">
    3
   </font>
   manifestati quod epistola estis Christi, ministrata a nobis, et scripta non atramento, sed Spiritu Dei vivi: non in tabulis lapideis, sed in tabulis cordis carnalibus.
  </p>
  <p>
   <font size="2">
    4
   </font>
   Fiduciam autem talem habemus per Christum ad Deum:
   <font size="2">
    5
   </font>
   non quod sufficientes simus cogitare aliquid a nobis, quasi ex nobis: sed sufficientia nostra ex Deo est:
   <font size="2">
    6
   </font>
   qui et idoneos nos fecit ministros novi testamenti: non littera, sed Spiritu: littera enim occidit, Spiritus autem vivificat.
   <font size="2">
    7
   </font>
   Quod si ministratio mortis litteris deformata in lapidibus fuit in gloria, ita ut non possent intendere filii Israel in faciem Moysi propter gloriam vultus eius, quae evacuatur:
   <font size="2">
    8
   </font>
   quomodo non magis ministratio Spiritus erit in gloria?
   <font size="2">
    9
   </font>
   Nam si ministratio damnationis gloria est: multo magis abundat ministerium iustitiae in gloria.
   <font size="2">
    10
   </font>
   Nam nec glorificatum est, quod claruit in hac parte, propter excellentem gloriam.
   <font size="2">
    11
   </font>
   Si enim quod evacuatur, per gloriam est: multo magis quod manet, in gloria est.
  </p>
  <p>
   <font size="2">
    12
   </font>
   Habentes igitur talem spem, multa fiducia utimur:
   <font size="2">
    13
   </font>
   et non sicut Moyses ponebat velamen super faciem suam, ut non intenderent filii Israel in faciem eius, quod evacuatur,
   <font size="2">
    14
   </font>
   sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur),
   <font size="2">
    15
   </font>
   sed usque in hodiernum diem, cum legitur Moyses, velamen positum est super cor eorum.
   <font size="2">
    16
   </font>
   Cum autem conversus fuerit ad Dominum, auferetur velamen.
   <font size="2">
    17
   </font>
   Dominus autem Spiritus est: ubi autem Spiritus Domini, ibi libertas.
   <font size="2">
    18
   </font>
   Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu.
  </p>
  <p>
   <a name="4">
   </a>
   [4]
   <font size="2">
    1
   </font>
   Ideo habentes administrationem, iuxta quod misericordiam consecuti sumus, non deficimus,
   <font size="2">
    2
   </font>
   sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo.
   <font size="2">
    3
   </font>
   Quod si etiam opertum est Evangelium nostrum, in iis, qui pereunt, est opertum:
   <font size="2">
    4
   </font>
   in quibus Deus huius saeculi excaecavit mentes infidelium, ut non fulgeat illis illuminatio Evangelii gloriae Christi, qui est imago Dei.
   <font size="2">
    5
   </font>
   Non enim nosmetipsos praedicamus, sed Iesum Christum Dominum nostrum: nos autem servos vestros per Iesum:
   <font size="2">
    6
   </font>
   quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiae claritatis Dei, in facie Christi Iesu.
  </p>
  <p>
   <font size="2">
    7
   </font>
   Habemus autem thesaurum istum in vasis fictilibus: ut sublimitas sit virtutis Dei, et non ex nobis.
   <font size="2">
    8
   </font>
   In omnibus tribulationem patimur, sed non angustiamur: aporiamur, sed non destituimur:
   <font size="2">
    9
   </font>
   persecutionem patimur, sed non derelinquimur: deiicimur, sed non perimus:
   <font size="2">
    10
   </font>
   semper mortificationem Iesu in corpore nostro circumferentes, ut et vita Iesu manifestetur in corporibus nostris.
   <font size="2">
    11
   </font>
   Semper enim nos, qui vivimus, in mortem tradimur propter Iesum: ut et vita Iesu manifestetur in carne nostra mortali.
   <font size="2">
    12
   </font>
   Ergo mors in nobis operatur, vita autem in vobis.
  </p>
  <p>
   <font size="2">
    13
   </font>
   Habentes autem eumdem spiritum fidei, sicut scriptum est: Credidi, propter quod locutus sum: et nos credimus, propter quod et loquimur:
   <font size="2">
    14
   </font>
   scientes quoniam qui suscitavit Iesum, et nos cum Iesu suscitabit, et constituet vobiscum.
   <font size="2">
    15
   </font>
   Omnia enim propter vos: ut gratia abundans, per multos in gratiarum actione, abundet in gloriam Dei.
   <font size="2">
    16
   </font>
   Propter quod non deficimus: sed licet is, qui foris est, noster homo corrumpatur, tamen is, qui intus est, renovatur de die in diem.
   <font size="2">
    17
   </font>
   Id enim, quod in praesenti est momentaneum et leve tribulationis nostrae, supra modum in sublimitate aeternum gloriae pondus operatur in nobis,
   <font size="2">
    18
   </font>
   non contemplantibus nobis quae videntur, sed quae non videntur. Quae enim videntur, temporalia sunt: quae autem non videntur, aeterna sunt.
  </p>
  <p>
   <a name="5">
   </a>
   [5]
   <font size="2">
    1
   </font>
   Scimus enim quoniam si terrestris domus nostra huius habitationis dissolvatur, quod aedificationem ex Deo habemus, domum non manufactam, aeternam in caelis.
   <font size="2">
    2
   </font>
   Nam et in hoc ingemiscimus, habitationem nostram, quae de caelo est, superindui cupientes:
   <font size="2">
    3
   </font>
   si tamen vestiti, non nudi inveniamur.
   <font size="2">
    4
   </font>
   Nam et qui sumus in hoc tabernaculo, ingemiscimus gravati: eo quod nolumus expoliari, sed supervestiri, ut absorbeatur quod mortale est, a vita.
   <font size="2">
    5
   </font>
   Qui autem efficit nos in hoc ipsum, Deus, qui dedit nobis pignus Spiritus.
   <font size="2">
    6
   </font>
   Audentes igitur semper, scientes quoniam dum sumus in corpore, peregrinamur a Domino
   <font size="2">
    7
   </font>
   (per fidem enim ambulamus, et non per speciem):
   <font size="2">
    8
   </font>
   audemus autem, et bonam voluntatem habemus magis peregrinari a corpore, et praesentes esse ad Dominum.
   <font size="2">
    9
   </font>
   Et ideo contendimus, sive absentes, sive praesentes, placere illi.
   <font size="2">
    10
   </font>
   Omnes enim non manifestari oportet ante tribunal Christi, ut referat unusquisque propria corporis, prout gessit, sive bonum, sive malum.
  </p>
  <p>
   <font size="2">
    11
   </font>
   Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse.
   <font size="2">
    12
   </font>
   Non iterum commendamus nos vobis, sed occasionem damus vobis gloriandi pro nobis: ut habeatis ad eos qui in facie gloriantur, et non in corde.
   <font size="2">
    13
   </font>
   Sive enim mente excedimus Deo: sive sobrii sumus, vobis.
   <font size="2">
    14
   </font>
   Caritas enim Christi urget nos: aestimantes hoc, quoniam si unus pro omnibus mortuus est, ergo omnes mortui sunt:
   <font size="2">
    15
   </font>
   et pro omnibus mortuus est Christus: ut, et qui vivunt, iam non sibi vivant, sed ei qui pro ipsis mortuus est et resurrexit.
  </p>
  <p>
   <font size="2">
    16
   </font>
   Itaque nos ex hoc neminem novimus secundum carnem. Et si cognovimus secundum carnem Christum, sed nunc iam non novimus.
   <font size="2">
    17
   </font>
   Si qua ergo in Christo nova creatura, vetera transierunt: ecce facta sunt omnia nova.
   <font size="2">
    18
   </font>
   Omnia autem ex Deo, qui nos reconciliavit sibi per Christum: et dedit nobis ministerium reconciliationis,
   <font size="2">
    19
   </font>
   quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis.
   <font size="2">
    20
   </font>
   Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo.
   <font size="2">
    21
   </font>
   Eum, qui non noverat peccatum, pro nobis peccatum fecit, ut nos efficeremur iustitia Dei in ipso.
  </p>
  <p>
   <a name="6">
   </a>
   [6]
   <font size="2">
    1
   </font>
   Adiuvantes autem exhortamur ne in vacuum gratiam Dei recipiatis.
   <font size="2">
    2
   </font>
   Ait enim: Tempore accepto exaudivi te, et in die salutis adiuvi te. Ecce nunc tempus acceptabile, ecce nunc dies salutis.
   <font size="2">
    3
   </font>
   Nemini dantes ullam offensionem, ut non vituperetur ministerium nostrum:
   <font size="2">
    4
   </font>
   sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis,
   <font size="2">
    5
   </font>
   in plagis, in carceribus, in seditionibus, in laboribus, in vigiliis, in ieiuniis,
   <font size="2">
    6
   </font>
   in castitate, in scientia, in longanimitate, in suavitate, in Spiritu Sancto, in caritate non ficta,
   <font size="2">
    7
   </font>
   in verbo veritatis, in virtute Dei, per arma iustitiae a dextris et a sinistris,
   <font size="2">
    8
   </font>
   per gloriam, et ignobilitatem, per infamiam, et bonam famam: ut seductores, et veraces, sicut qui ignoti, et cogniti:
   <font size="2">
    9
   </font>
   quasi morientes, et ecce vivimus: ut castigati, et non mortificati:
   <font size="2">
    10
   </font>
   quasi tristes, semper autem gaudentes: sicut egentes, multos autem locupletantes: tamquam nihil habentes, et omnia possidentes.
  </p>
  <p>
   <font size="2">
    11
   </font>
   Os nostrum patet ad vos, o Corinthii; cor nostrum dilatatum est.
   <font size="2">
    12
   </font>
   Non angustiamini in nobis: angustiamini autem in visceribus vestris:
   <font size="2">
    13
   </font>
   eamdem autem habentes renumerationem, tamquam filiis dico, dilatamini et vos.
   <font size="2">
    14
   </font>
   Nolite iugum ducere cum infidelibus. Quae enim participatio iustitiae cum iniquitate? aut quae societas luci ad tenebras?
   <font size="2">
    15
   </font>
   quae autem conventio Christi ad Belial? aut quae pars fideli cum infideli?
   <font size="2">
    16
   </font>
   qui autem consensus templo Dei cum idolis? vos enim estis templum Dei vivi, sicut dicit Deus: Quoniam inhabitabo in illis, et inambulabo inter eos, et ero illorum Deus, et ipsi erunt mihi populus.
   <font size="2">
    17
   </font>
   Propter quod exite de medio eorum, et separamini, dicit Dominus, et immundum ne tetigeritis:
   <font size="2">
    18
   </font>
   et ego recipiam vos: et ero vobis in patrem, et vos eritis mihi in filios et filias, dicit Dominus omnipotens.
  </p>
  <p>
   <a name="7">
   </a>
   [7]
   <font size="2">
    1
   </font>
   Has ergo habentes promissiones, carissimi, mundemus nos ab omni inquinamento carnis et spiritus, perficientes sanctificationem in timore Dei.
   <font size="2">
    2
   </font>
   Capite nos. Neminem laesimus, neminem corrupimus, neminem circumvenimus.
   <font size="2">
    3
   </font>
   Non ad condemnationem vestram dico: praediximus enim quod in cordibus nostris estis ad commoriendum et ad convivendum.
   <font size="2">
    4
   </font>
   Multa mihi fiducia est apud vos, multa mihi gloriatio pro vobis: repletus sum consolatione; superabundo gaudio in omni tribulatione nostra.
   <font size="2">
    5
   </font>
   Nam et cum venissemus in Macedoniam, nullam requiem habuit caro nostra, sed omnem tribulationem passi sumus: foris pugnae, intus timores.
  </p>
  <p>
   <font size="2">
    6
   </font>
   Sed qui consolatur humiles, consolatus est nos Deus in adventu Titi.
   <font size="2">
    7
   </font>
   Non solum autem in adventu eius, sed etiam in consolatione, qua consolatus est in vobis, referens nobis vestrum desiderium, vestrum fletum, vestram aemulationem pro me, ita ut magis gauderem.
   <font size="2">
    8
   </font>
   Quoniam etsi contristavi vos in epistola, non me paenitet: etsi paeniteret, videns quod epistola illa (etsi ad horam) vos contristavit,
   <font size="2">
    9
   </font>
   nunc gaudeo: non quia contristati estis, sed quia contristati estis ad paenitentiam. Contristati enim estis ad Deum, ut in nullo detrimentum patiamini ex nobis.
   <font size="2">
    10
   </font>
   Quae enim secundum Deum tristitia est, paenitentiam in salutem stabilem operatur: saeculi autem tristitia mortem operatur.
  </p>
  <p>
   <font size="2">
    11
   </font>
   Ecce enim hoc ipsum, secundum Deum contristari vos, quantam in vobis operatur sollicitudinem: sed defensionem, sed indignationem, sed timorem, sed desiderium, sed aemulationem, sed vindictam: in omnibus exhibuistis vos incontaminatos esse negotio.
   <font size="2">
    12
   </font>
   Igitur, etsi scripsi vobis, non propter eum qui fecit iniuriam, nec propter eum qui passus est: sed ad manifestandam sollicitudinem nostram, quam habemus pro vobis
   <font size="2">
    13
   </font>
   coram Deo: ideo consolati sumus. In consolatione autem nostra, abundantius magis gavisi sumus super gaudio Titi, quia refectus est spiritus eius ab omnibus vobis:
   <font size="2">
    14
   </font>
   et si quid apud illum de vobis gloriatus sum, non sum confusus: sed sicut omnia vobis in veritate locuti sumus, ita et gloriatio nostra, quae fuit ad Titum, veritas facta est,
   <font size="2">
    15
   </font>
   et viscera eius abundantius in vobis sunt, reminiscentis omnium vestrum obedientiam: quomodo cum timore et tremore excepistis illum.
   <font size="2">
    16
   </font>
   Gaudeo quod in omnibus confido in vobis.
  </p>
  <p>
   <a name="8">
   </a>
   [8]
   <font size="2">
    1
   </font>
   Notam autem facimus vobis, fratres, gratiam Dei, quae data est in ecclesiis Macedoniae:
   <font size="2">
    2
   </font>
   quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum:
   <font size="2">
    3
   </font>
   quia secundum virtutem testimonium illis reddo, et supra virtutem voluntarii fuerunt,
   <font size="2">
    4
   </font>
   cum multa exhortatione obsecrantes nos gratiam, et communicationem ministerii, quod fit in sanctos.
   <font size="2">
    5
   </font>
   Et non sicut speravimus, sed semetipsos dederunt primum Domino, deinde nobis per voluntatem Dei,
   <font size="2">
    6
   </font>
   ita ut rogaremus Titum, ut quemadmodum coepit, ita et perficiat in vobis etiam gratiam istam.
  </p>
  <p>
   <font size="2">
    7
   </font>
   Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis.
   <font size="2">
    8
   </font>
   Non quasi imperans dico: sed per aliorum sollicitudinem, etiam vestrae caritatis ingenium bonum comprobans.
   <font size="2">
    9
   </font>
   Scitis enim gratiam Domini nostri Iesu Christi, quoniam propter vos egenus factus est, cum esset dives, ut illius inopia vos divites essetis.
   <font size="2">
    10
   </font>
   Et consilium in hoc do: hoc enim vobis utile est, qui non solum facere, sed et velle coepistis ab anno priore:
   <font size="2">
    11
   </font>
   nunc vero et facto perficite: ut quemadmodum promptus est animus voluntatis, ita sit et perficiendi ex eo quod habetis.
   <font size="2">
    12
   </font>
   Si enim voluntas prompta est, secundum id quod habet, accepta est, non secundum id quod non habet.
   <font size="2">
    13
   </font>
   Non enim ut aliis sit remissio, vobis autem tribulatio, sed ex aequalitate.
   <font size="2">
    14
   </font>
   In praesenti tempore vestra abundantia illorum inopiam suppleat: ut et illorum abundantia vestrae inopiae sit supplementum, ut fiat aequalitas, sicut scriptum est:
   <font size="2">
    15
   </font>
   Qui multum, non abundavit: et qui modicum, non minoravit.
  </p>
  <p>
   <font size="2">
    16
   </font>
   Gratias autem Deo, qui dedit eamdem sollicitudinem pro vobis in corde Titi,
   <font size="2">
    17
   </font>
   quoniam exhortationem quidem suscepit: sed cum sollicitior esset, sua voluntate profectus est ad vos.
   <font size="2">
    18
   </font>
   Misimus etiam cum illo fratrem, cuius laus est in Evangelio per omnes ecclesias:
   <font size="2">
    19
   </font>
   non solum autem, sed et ordinatus est ab ecclesiis comes peregrinationis nostrae in hanc gratiam, quae ministratur a nobis ad Domini gloriam, et destinatam voluntatem nostram:
   <font size="2">
    20
   </font>
   devitantes hoc, ne quis nos vituperet in hac plenitudine, quae ministratur a nobis.
  </p>
  <p>
   <font size="2">
    21
   </font>
   Providemus enim bona non solum coram Deo, sed etiam coram hominibus.
   <font size="2">
    22
   </font>
   Misimus autem cum illis et fratrem nostrum, quem probavimus in multis saepe sollicitum esse: nunc autem multo sollicitiorem, confidentia multa in vos,
   <font size="2">
    23
   </font>
   sive pro Tito, qui est socius meus, et in vos adiutor, sive fratres nostri, Apostoli ecclesiarum, gloria Christi.
   <font size="2">
    24
   </font>
   Ostensionem ergo, quae est caritatis vestrae, et nostrae gloriae pro vobis, in illos ostendite in faciem ecclesiarum.
  </p>
  <p>
   <a name="9">
   </a>
   [9]
   <font size="2">
    1
   </font>
   Nam de ministerio, quod fit in sanctos ex abundanti est mihi scribere vobis.
   <font size="2">
    2
   </font>
   Scio enim promptum animum vestrum: pro quo de vobis glorior apud Macedones. Quoniam et Achaia parata est ab anno praeterito, et vestra aemulatio provocavit plurimos.
   <font size="2">
    3
   </font>
   Misi autem fratres: ut ne quod gloriamur de vobis, evacuetur in hac parte, ut (quemadmodum dixi) parati sitis:
   <font size="2">
    4
   </font>
   ne cum venerint Macedones mecum, et invenerint vos imparatos, erubescamus nos (ut non dicamus vos) in hac substantia.
   <font size="2">
    5
   </font>
   Necessarium ergo existimavi rogare fratres, ut praeveniant ad vos, et praeparent repromissam benedictionem hanc paratam esse sic, quasi benedictionem, non tamquam avaritiam.
  </p>
  <p>
   <font size="2">
    6
   </font>
   Hoc autem dico: qui parce seminat, parce et metet: et qui seminat in benedictionibus, de benedictionibus et metet.
   <font size="2">
    7
   </font>
   Unusquisque, prout destinavit in corde suo, non ex tristitia, aut ex necessitate: hilarem enim datorem diligit Deus.
   <font size="2">
    8
   </font>
   Potens est autem Deus omnem gratiam abundare facere in vobis: ut in omnibus semper omnem sufficientiam habentes, abundetis in omne opus bonum,
   <font size="2">
    9
   </font>
   sicut scriptum est: Dispersit, dedit pauperibus: iustitia eius manet in saeculum saeculi.
   <font size="2">
    10
   </font>
   Qui autem administrat semen seminanti: et panem ad manducandum praestabit, et multiplicabit semen vestrum, et augebit incrementa frugum iustitiae vestrae:
   <font size="2">
    11
   </font>
   ut in omnibus locupletati abundetis in omnem simplicitatem, quae operatur per nos gratiarum actionem Deo.
   <font size="2">
    12
   </font>
   Quoniam ministerium huius officii non solum supplet ea quae desunt sanctis, sed etiam abundat per multas gratiarum actiones in Domino,
   <font size="2">
    13
   </font>
   per probationem ministerii huius, glorificantes Deum in obedientia confessionis vestrae, in Evangelium Christi, et simplicitate communicationis in illos, et in omnes,
   <font size="2">
    14
   </font>
   et in ipsorum obsecratione pro vobis, desiderantium vos propter eminentem gratiam Dei in vobis.
   <font size="2">
    15
   </font>
   Gratias Deo super inenarrabili dono eius.
  </p>
  <p>
   <a name="10">
   </a>
   [10]
   <font size="2">
    1
   </font>
   Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos.
   <font size="2">
    2
   </font>
   Rogo autem vos ne praesens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus.
   <font size="2">
    3
   </font>
   In carne enim ambulantes, non secundum carnem militamus.
   <font size="2">
    4
   </font>
   Nam arma militiae nostrae non carnalia sunt, sed potentia Deo ad destructionem munitionum, consilia destruentes,
   <font size="2">
    5
   </font>
   et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,
   <font size="2">
    6
   </font>
   et in promptu habentes ulcisci omnem inobedientiam, cum impleta fuerit vestra obedientia.
  </p>
  <p>
   <font size="2">
    7
   </font>
   Quae secundum faciem sunt, videte. Si quis confidit sibi Christi se esse, hoc cogitet iterum apud se: quia sicut ipse Christi est, ita et nos.
   <font size="2">
    8
   </font>
   Nam etsi amplius aliquid gloriatus fuero de potestate nostra, quam dedit nobis Dominus in aedificationem, et non in destructionem vestram, non erubescam.
   <font size="2">
    9
   </font>
   Ut autem non existimer tamquam terrere vos per epistolas:
   <font size="2">
    10
   </font>
   quoniam quidem epistolae, inquiunt, graves sunt et fortes: praesentia autem corporis infirma, et sermo contemptibilis:
   <font size="2">
    11
   </font>
   hoc cogitet qui eiusmodi est, quia quales sumus verbo per epistolas absentes, tales et praesentes in facto.
  </p>
  <p>
   <font size="2">
    12
   </font>
   Non enim audemus inserere, aut comparare nos quibusdam, qui seipsos commendant: sed ipsi in nobis nosmetipsos metientes, et comparantes nosmetipsos nobis.
   <font size="2">
    13
   </font>
   Nos autem non in immensum gloriabimur, sed secundum mensuram regulae, qua mensus est nobis Deus, mensuram pertingendi usque ad vos.
   <font size="2">
    14
   </font>
   Non enim quasi non pertingentes ad vos, superextendimus nos: usque ad vos enim pervenimus in Evangelio Christi.
   <font size="2">
    15
   </font>
   Non in immensum gloriantes in alienis laboribus: spem autem habentes crescentis fidei vestrae, in vobis magnificari secundum regulam nostram in abundantiam,
   <font size="2">
    16
   </font>
   etiam in illa, quae ultra vos sunt, evangelizare, non in aliena regula in iis quae praeparata sunt gloriari.
   <font size="2">
    17
   </font>
   Qui autem gloriatur, in Domino glorietur.
   <font size="2">
    18
   </font>
   Non enim qui seipsum commendat, ille probatus est: sed quem Deus commendat.
  </p>
  <p>
   <a name="11">
   </a>
   [11]
   <font size="2">
    1
   </font>
   Utinam sustineretis modicum quid insipientiae meae, sed et supportare me:
   <font size="2">
    2
   </font>
   aemulor enim vos Dei aemulatione. Despondi enim vos uni viro, virginem castam exhibere Christo.
   <font size="2">
    3
   </font>
   Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quae est in Christo.
   <font size="2">
    4
   </font>
   Nam si is qui venit, alium Christum praedicat, quem non praedicavimus, aut alium spiritum accipitis, quem non accepistis: aut aliud Evangelium, quod non recepistis: recte pateremini.
   <font size="2">
    5
   </font>
   Existimo enim nihil me minus fecisse a magnis Apostolis.
   <font size="2">
    6
   </font>
   Nam etsi imperitus sermone, sed non scientia, in omnibus autem manifestati sumus vobis.
  </p>
  <p>
   <font size="2">
    7
   </font>
   Aut numquid peccatum feci, meipsum humilians, ut vos exaltemini? quoniam gratis Evangelium Dei evangelizavi vobis?
   <font size="2">
    8
   </font>
   Alias ecclesias expoliavi, accipiens stipendium ad ministerium vestrum.
   <font size="2">
    9
   </font>
   Et cum essem apud vos, et egerem, nulli onerosus fui: nam quod mihi deerat, suppleverunt fratres, qui venerunt a Macedonia: et in omnibus sine onere me vobis servavi, et servabo.
   <font size="2">
    10
   </font>
   Est veritas Christi in me, quoniam haec gloriatio non infringetur in me in regionibus Achaiae.
  </p>
  <p>
   <font size="2">
    11
   </font>
   Quare? quia non diligo vos? Deus scit.
   <font size="2">
    12
   </font>
   Quod autem facio, et faciam: ut amputem occasionem eorum qui volunt occasionem, ut in quo gloriantur, inveniantur sicut et nos.
   <font size="2">
    13
   </font>
   Nam eiusmodi pseudoapostoli sunt operarii subdoli, transfigurantes se in apostolos Christi.
   <font size="2">
    14
   </font>
   Et non mirum: ipse enim Satanas transfigurat se in angelum lucis.
   <font size="2">
    15
   </font>
   Non est ergo magnum, si ministri eius transfigurentur velut ministri iustitiae: quorum finis erit secundum opera ipsorum.
  </p>
  <p>
   <font size="2">
    16
   </font>
   Iterum dico (ne quis me putet insipientem esse, alioquin velut insipientem accipite me, ut et ego modicum quid glorier),
   <font size="2">
    17
   </font>
   quod loquor, non loquor secundum Deum, sed quasi in insipientia, in hac substantia gloriae.
   <font size="2">
    18
   </font>
   Quoniam multi gloriantur secundum carnem: et ego gloriabor.
   <font size="2">
    19
   </font>
   Libenter enim suffertis insipientes, cum sitis ipsi sapientes.
   <font size="2">
    20
   </font>
   Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos caedit.
  </p>
  <p>
   <font size="2">
    21
   </font>
   Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego:
   <font size="2">
    22
   </font>
   Hebraei sunt, et ego: Israelitae sunt, et ego: semen Abrahae sunt, et ego.
   <font size="2">
    23
   </font>
   Ministri Christi sunt (ut minus sapiens dico), plus ego: in laboribus plurimis, in carceribus abundantius, in plagis supra modum, in mortibus frequenter.
   <font size="2">
    24
   </font>
   A Iudaeis quinquies, quadragenas, una minus, accepi.
   <font size="2">
    25
   </font>
   Ter virgis caesus sum, semel lapidatus sum: ter naufragium feci, nocte et die in profundo maris fui,
   <font size="2">
    26
   </font>
   in itineribus saepe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus:
   <font size="2">
    27
   </font>
   in labore et aerumna, in vigiliis multis, in fame et siti, in ieiuniis multis, in frigore et nuditate,
   <font size="2">
    28
   </font>
   praeter illa quae extrinsecus sunt, instantia mea quotidiana, sollicitudo omnium ecclesiarum.
   <font size="2">
    29
   </font>
   Quis infirmatur, et ego non infirmor? quis scandalizatur, et ego non uror?
   <font size="2">
    30
   </font>
   Si gloriari oportet, quae infirmitatis meae sunt, gloriabor.
  </p>
  <p>
   <font size="2">
    31
   </font>
   Deus et Pater Domini nostri Iesu Christi, qui est benedictus in saecula, scit quod non mentior.
   <font size="2">
    32
   </font>
   Damasci praepositus gentis Aretae regis custodiebat civitatem Damascenorum ut me comprehenderet:
   <font size="2">
    33
   </font>
   et per fenestram in sporta dimissus sum per murum, et sic effugi manus eius.
  </p>
  <p>
   <a name="12">
   </a>
   [12]
   <font size="2">
    1
   </font>
   Si gloriari oportet (non expedit quidem), veniam autem ad visiones et revelationes Domini.
   <font size="2">
    2
   </font>
   Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum huiusmodi usque ad tertium caelum.
   <font size="2">
    3
   </font>
   Et scio huiusmodi hominem sive in corpore, sive extra corpus nescio, Deus scit:
   <font size="2">
    4
   </font>
   quoniam raptus est in paradisum: et audivit arcana verba, quae non licet homini loqui.
   <font size="2">
    5
   </font>
   Pro huiusmodi gloriabor: pro me autem nihil gloriabor nisi in infirmitatibus meis.
  </p>
  <p>
   <font size="2">
    6
   </font>
   Nam etsi voluero gloriari, non ero insipiens: veritatem enim dicam: parco autem, ne quis me existimet supra id quod videt in me, aut aliquid audit ex me.
   <font size="2">
    7
   </font>
   Et ne magnitudo revelationum extollat me, datus est mihi stimulus carnis meae angelus Satanae, qui me colaphizet.
   <font size="2">
    8
   </font>
   Propter quod ter Dominum rogavi ut discederet a me:
   <font size="2">
    9
   </font>
   et dixit mihi: Sufficit tibi gratia mea: nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi.
   <font size="2">
    10
   </font>
   Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo: cum enim infirmor, tunc potens sum.
  </p>
  <p>
   <font size="2">
    11
   </font>
   Factus sum insipiens, vos me coegistis. Ego enim a vobis debui commendari: nihil enim minus fui ab iis, qui sunt supra modum Apostoli: tametsi nihil sum:
   <font size="2">
    12
   </font>
   signa tamen apostolatus mei facta sunt super vos in omni patientia, in signis, et prodigiis, et virtutibus.
   <font size="2">
    13
   </font>
   Quid est enim, quod minus habuistis prae ceteris ecclesiis, nisi quod ego ipse non gravavi vos? donate mihi hanc iniuriam.
  </p>
  <p>
   <font size="2">
    14
   </font>
   Ecce tertio hoc paratus sum venire ad vos: et non ero gravis vobis. Non enim quaero quae vestra sunt, sed vos. Nec enim debent filii parentibus thesaurizare, sed parentes filiis.
   <font size="2">
    15
   </font>
   Ego autem libentissime impendam, et super impendar ipse pro animabus vestris: licet plus vos diligens, minus diligar.
   <font size="2">
    16
   </font>
   Sed esto: ego vos non gravavi: sed cum essem astutus, dolo vos cepi.
   <font size="2">
    17
   </font>
   Numquid per aliquem eorum, quod misi ad vos, circumveni vos?
   <font size="2">
    18
   </font>
   Rogavi Titum, et misi cum illo fratrem. Numquid Titus vos circumvenit? nonne eodem spiritu ambulavimus? nonne iisdem vestigiis?
  </p>
  <p>
   <font size="2">
    19
   </font>
   Olim putatis quod excusemus nos apud vos? coram Deo in Christo loquimur: omnia autem, carissimi, propter aedificationem vestram.
   <font size="2">
    20
   </font>
   Timeo enim ne forte cum venero, non quales volo, inveniam vos: et ego inveniar a vobis, qualem non vultis: ne forte contentiones, aemulationes, animositates, dissensiones, detractiones, susurrationes, inflationes, seditiones sint inter vos:
   <font size="2">
    21
   </font>
   ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt paenitentiam super immunditia, et fornicatione, et impudicitia, quam gesserunt.
  </p>
  <p>
   <a name="13">
   </a>
   [13]
   <font size="2">
    1
   </font>
   Ecce tertio hoc venio ad vos: in ore duorum vel trium testium stabit omne verbum.
   <font size="2">
    2
   </font>
   Praedixi, et praedico, ut praesens, et nunc absens iis qui ante peccaverunt, et ceteris omnibus, quoniam si venero iterum, non parcam.
   <font size="2">
    3
   </font>
   An experimentum quaeritis eius, qui in me loquitur Christus, qui in vobis non infirmatur, sed potens est in vobis?
   <font size="2">
    4
   </font>
   Nam etsi crucifixus est ex infirmitate: sed vivit ex virtute Dei. Nam et nos infirmi sumus in illo: sed vivemus cum eo ex virtute Dei in vobis.
  </p>
  <p>
   <font size="2">
    5
   </font>
   Vosmetipsos tentate si estis in fide: ipsi vos probate. An non cognoscitis vosmetipsos quia Christus Iesus in vobis est? nisi forte reprobi estis.
   <font size="2">
    6
   </font>
   Spero autem quod cognoscetis, quia nos non sumus reprobi.
   <font size="2">
    7
   </font>
   Oramus autem Deum ut nihil mali faciatis, non ut nos probati appareamus, sed ut vos quod bonum est faciatis: nos autem ut reprobi simus.
   <font size="2">
    8
   </font>
   Non enim possumus aliquid adversus veritatem, sed pro veritate.
   <font size="2">
    9
   </font>
   Gaudemus enim, quoniam nos infirmi sumus, vos autem potentes estis. Hoc et oramus, vestram consummationem.
   <font size="2">
    10
   </font>
   Ideo haec absens scribo, ut non praesens durius agam secundum potestatem, quam Dominus dedit mihi in aedificationem, et non in destructionem.
  </p>
  <p>
   <font size="2">
    11
   </font>
   De cetero, fratres, gaudete, perfecti estote, exhortamini, idem sapite, pacem habete, et Deus pacis et dilectionis erit vobiscum.
   <font size="2">
    12
   </font>
   Salutate invicem in osculo sancto. Salutant vos omnes sancti.
   <font size="2">
    13
   </font>
   Gratia Domini nostri Iesu Christi, et caritas Dei, et communicatio Sancti Spiritus sit cum omnibus vobis. Amen.
  </p>
  <p class="border">
  </p>
 </body>
</div>