<div>
 EDICTUM ADVERSUS LATINOS RHETORES
 <body>
  <p class="pagehead">
   EDICTUM ADVERSUS LATINOS RHETORES
  </p>
  <p class="border">
  </p>
  <p>
   <b>
    Cn. Domitius Ahenobarbus L. Licinius Crassus censores ita edixerunt:
   </b>
  </p>
  <p>
   Renuntiatum est nobis esse homines, qui novum genus disciplinae instituerunt, ad quos iuventus in ludum conveniat; eos sibi nomen imposuisse Latinos rhetoras; ibi homines adulescentulos dies totos desidere.
  </p>
  <p>
   Maiores nostri, quae liberos suos discere et quos in ludos itare vellent, instituerunt. haec nova, quae praeter consuetudinem ac morem maiorum fiunt, neque placent neque recta videntur.
  </p>
  <p>
   Quapropter et iis, qui eos ludos habent, et iis, qui eo venire consuerunt, videtur faciundum, ut ostenderemus nostram sententiam, nobis non placere.
  </p>
  <p class="border">
  </p>
 </body>
</div>