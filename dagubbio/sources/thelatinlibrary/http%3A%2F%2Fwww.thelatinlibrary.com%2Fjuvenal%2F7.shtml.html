<div>
 Juvenal VII
 <body>
  <div class="page_wrapper">
   <h1>
    D. IVNI IVVENALIS SATVRA VII
   </h1>
   <p class="poem">
    Et spes et ratio studiorum in Caesare tantum;
        solus enim tristes hac tempestate Camenas
        respexit, cum iam celebres notique poetae
        balneolum Gabiis, Romae conducere furnos
        temptarent, nec foedum alii nec turpe putarent
    <font size="2">
     5
    </font>
    praecones fieri, cum desertis Aganippes
        uallibus esuriens migraret in atria Clio.
        nam si Pieria quadrans tibi nullus in umbra
        ostendatur, ames nomen uictumque Machaerae
        et uendas potius commissa quod auctio uendit
    <font size="2">
     10
    </font>
    stantibus, oenophorum, tripedes, armaria, cistas,
        Alcithoen Pacci, Thebas et Terea Fausti.
        hoc satius quam si dicas sub iudice 'uidi'
        quod non uidisti; faciant equites Asiani,
        [quamquam et Cappadoces faciant equitesque Bithyni]
    <font size="2">
     15
    </font>
    altera quos nudo traducit gallica talo.
        nemo tamen studiis indignum ferre laborem
        cogetur posthac, nectit quicumque canoris
        eloquium uocale modis laurumque momordit.
        hoc agite, o iuuenes. circumspicit et stimulat uos
    <font size="2">
     20
    </font>
    materiamque sibi ducis indulgentia quaerit.
        si qua aliunde putas rerum expectanda tuarum
        praesidia atque ideo croceae membrana tabellae
        impletur, lignorum aliquid posce ocius et quae
        componis dona Veneris, Telesine, marito,
    <font size="2">
     25
    </font>
    aut clude et positos tinea pertunde libellos.
        frange miser calamum uigilataque proelia dele,
        qui facis in parua sublimia carmina cella,
        ut dignus uenias hederis et imagine macra.
        spes nulla ulterior; didicit iam diues auarus
    <font size="2">
     30
    </font>
    tantum admirari, tantum laudare disertos,
        ut pueri Iunonis auem. sed defluit aetas
        et pelagi patiens et cassidis atque ligonis.
        taedia tunc subeunt animos, tunc seque suamque
        Terpsichoren odit facunda et nuda senectus.
    <font size="2">
     35
    </font>
    accipe nunc artes. ne quid tibi conferat iste,
        quem colis et Musarum et Apollinis aede relicta,
        ipse facit uersus atque uni cedit Homero
        propter mille annos, et si dulcedine famae
        succensus recites, maculosas commodat aedes.
    <font size="2">
     40
    </font>
    haec longe ferrata domus seruire iubetur
        in qua sollicitas imitatur ianua portas.
        scit dare libertos extrema in parte sedentis
        ordinis et magnas comitum disponere uoces;
        nemo dabit regum quanti subsellia constant
    <font size="2">
     45
    </font>
    et quae conducto pendent anabathra tigillo
        quaeque reportandis posita est orchestra cathedris.
        nos tamen hoc agimus tenuique in puluere sulcos
        ducimus et litus sterili uersamus aratro.
        nam si discedas, laqueo tenet ambitiosi
    <font size="2">
     50
    </font>
    [consuetudo mali, tenet insanabile multos]
        scribendi cacoethes et aegro in corde senescit.
        sed uatem egregium, cui non sit publica uena,
        qui nihil eitum soleat deducere, nec qui
        communi feriat carmen triuiale moneta,
    <font size="2">
     55
    </font>
    hunc, qualem nequeo monstrare et sentio tantum,
        anxietate carens animus facit, omnis acerbi
        inpatiens, cupidus siluarum aptusque bibendis
        fontibus Aonidum. neque enim cantare sub antro
        Pierio thyrsumque potest contingere maesta
    <font size="2">
     60
    </font>
    paupertas atque aeris inops, quo nocte dieque
        corpus eget: satur est cum dicit Horatius 'euhoe.'
        quis locus ingenio, nisi cum se carmine solo
        uexant et dominis Cirrhae Nysaeque feruntur
        pectora uestra duas non admittentia curas?
    <font size="2">
     65
    </font>
    magnae mentis opus nec de lodice paranda
        attonitae currus et equos faciesque deorum
        aspicere et qualis Rutulum confundat Erinys.
        nam si Vergilio puer et tolerabile desset
        hospitium, caderent omnes a crinibus hydri,
    <font size="2">
     70
    </font>
    surda nihil gemeret graue bucina. poscimus ut sit
        non minor antiquo Rubrenus Lappa coturno,
        cuius et alueolos et laenam pignerat Atreus?
        non habet infelix Numitor quod mittat amico,
        Quintillae quod donet habet, nec defuit illi
    <font size="2">
     75
    </font>
    unde emeret multa pascendum carne leonem
        iam domitum; constat leuiori belua sumptu
        nimirum et capiunt plus intestina poetae.
        contentus fama iaceat Lucanus in hortis
        marmoreis, at Serrano tenuique Saleiio
    <font size="2">
     80
    </font>
    gloria quantalibet quid erit, si gloria tantum est?
        curritur ad uocem iucundam et carmen amicae
        Thebaidos, laetam cum fecit Statius urbem
        promisitque diem: tanta dulcedine captos
        adficit ille animos tantaque libidine uolgi
    <font size="2">
     85
    </font>
    auditur. sed cum fregit subsellia uersu
        esurit, intactam Paridi nisi uendit Agauen.
        ille et militiae multis largitus honorem
        semenstri uatum digitos circumligat auro.
        quod non dant proceres, dabit histrio. tu Camerinos
    <font size="2">
     90
    </font>
    et Baream, tu nobilium magna atria curas?
        praefectos Pelopea facit, Philomela tribunos.
        haut tamen inuideas uati quem pulpita pascunt.
        quis tibi Maecenas, quis nunc erit aut Proculeius
        aut Fabius, quis Cotta iterum, quis Lentulus alter?
    <font size="2">
     95
    </font>
    tum par ingenio pretium, tunc utile multis
        pallere et uinum toto nescire Decembri.
             uester porro labor fecundior, historiarum
        scriptores? perit hic plus temporis atque olei plus.
        nullo quippe modo millensima pagina surgit
    <font size="2">
     100
    </font>
    omnibus et crescit multa damnosa papyro;
        sic ingens rerum numerus iubet atque operum lex.
        quae tamen inde seges? terrae quis fructus apertae?
        quis dabit historico quantum daret acta legenti?
             'sed genus ignauum, quod lecto gaudet et umbra.'
    <font size="2">
     105
    </font>
    dic igitur quid causidicis ciuilia praestent
        officia et magno comites in fasce libelli.
        ipsi magna sonant, sed tum cum creditor audit
        praecipue, uel si tetigit latus acrior illo
        qui uenit ad dubium grandi cum codice nomen.
    <font size="2">
     110
    </font>
    tunc inmensa caui spirant mendacia folles
        conspuiturque sinus; ueram deprendere messem
        si libet, hinc centum patrimonia causidicorum,
        parte alia solum russati pone Lacertae.
        consedere duces, surgis tu pallidus Aiax
    <font size="2">
     115
    </font>
    dicturus dubia pro libertate bubulco
        iudice. rumpe miser tensum iecur, ut tibi lasso
        figantur uirides, scalarum gloria, palmae.
        quod uocis pretium? siccus petasunculus et uas
        pelamydum aut ueteres, Maurorum epimenia, bulbi
    <font size="2">
     120
    </font>
    aut uinum Tiberi deuectum, quinque lagonae.
        si quater egisti, si contigit aureus unus,
        inde cadunt partes ex foedere pragmaticorum.
        'Aemilio dabitur quantum licet, et melius nos
        egimus.' huius enim stat currus aeneus, alti
    <font size="2">
     125
    </font>
    quadriiuges in uestibulis, atque ipse feroci
        bellatore sedens curuatum hastile minatur
        eminus et statua meditatur proelia lusca.
        sic Pedo conturbat, Matho deficit, exitus hic est
        Tongilii, magno cum rhinocerote lauari
    <font size="2">
     130
    </font>
    qui solet et uexat lutulenta balnea turba
        perque forum iuuenes longo premit assere Maedos
        empturus pueros, argentum, murrina, uillas;
        spondet enim Tyrio stlattaria purpura filo.
        [et tamen est illis hoc utile. purpura uendit]
    <font size="2">
     135
    </font>
    causidicum uendunt amethystina; conuenit illi
        et strepitu et facie maioris uiuere census,
        sed finem inpensae non seruat prodiga Roma.
        fidimus eloquio? Ciceroni nemo ducentos
        nunc dederit nummos, nisi fulserit anulus ingens.
    <font size="2">
     140
    </font>
    respicit haec primum qui litigat, an tibi serui
        octo, decem comites, an post te sella, togati
        ante pedes. ideo conducta Paulus agebat
        sardonyche, atque ideo pluris quam Gallus agebat,
        quam Basilus. rara in tenui facundia panno.
    <font size="2">
     145
    </font>
    quando licet Basilo flentem producere matrem?
        quis bene dicentem Basilum ferat? accipiat te
        Gallia uel potius nutricula causidicorum
        Africa, si placuit mercedem ponere linguae.
             declamare doces? o ferrea pectora Vetti,
    <font size="2">
     150
    </font>
    cum perimit saeuos classis numerosa tyrannos.
        nam quaecumque sedens modo legerat, haec eadem stans
        perferet atque eadem cantabit uersibus isdem.
        occidit miseros crambe repetita magistros.
        quis color et quod sit causae genus atque ubi summa
    <font size="2">
     155
    </font>
    quaestio, quae ueniant diuersa parte sagittae,
        nosse uolunt omnes, mercedem soluere nemo.
        'mercedem appellas? quid enim scio?' 'culpa docentis
        scilicet arguitur, quod laeuae parte mamillae
        nil salit Arcadico iuueni, cuius mihi sexta
    <font size="2">
     160
    </font>
    quaque die miserum dirus caput Hannibal inplet,
        quidquid id est de quo deliberat, an petat urbem
        a Cannis, an post nimbos et fulmina cautus
        circumagat madidas a tempestate cohortes.
        quantum uis stipulare et protinus accipe: quid do
    <font size="2">
     165
    </font>
    ut totiens illum pater audiat?' haec alii sex
        uel plures uno conclamant ore sophistae
        et ueras agitant lites raptore relicto;
        fusa uenena silent, malus ingratusque maritus
        et quae iam ueteres sanant mortaria caecos.
    <font size="2">
     170
    </font>
    ergo sibi dabit ipse rudem, si nostra mouebunt
        consilia, et uitae diuersum iter ingredietur
        ad pugnam qui rhetorica descendit ab umbra,
        summula ne pereat qua uilis tessera uenit
        frumenti; quippe haec merces lautissima. tempta
    <font size="2">
     175
    </font>
    Chrysogonus quanti doceat uel Pollio quanti
        lautorum pueros, artem scindes Theodori.
        balnea sescentis et pluris porticus in qua
        gestetur dominus quotiens pluit. anne serenum
        expectet spargatque luto iumenta recenti?
    <font size="2">
     180
    </font>
    hic potius, namque hic mundae nitet ungula mulae.
        parte alia longis Numidarum fulta columnis
        surgat et algentem rapiat cenatio solem.
        quanticumque domus, ueniet qui fercula docte
        conponit, ueniet qui pulmentaria condit.
    <font size="2">
     185
    </font>
    hos inter sumptus sestertia Quintiliano,
        ut multum, duo sufficient: res nulla minoris
        constabit patri quam filius. 'unde igitur tot
        Quintilianus habet saltus?' exempla nouorum
        fatorum transi. felix et pulcher et acer,
    <font size="2">
     190
    </font>
    felix et sapiens et nobilis et generosus
        adpositam nigrae lunam subtexit alutae,
        felix orator quoque maximus et iaculator
        et, si perfrixit, cantat bene. distat enim quae
        sidera te excipiant modo primos incipientem
    <font size="2">
     195
    </font>
    edere uagitus et adhuc a matre rubentem.
        si Fortuna uolet, fies de rhetore consul;
        si uolet haec eadem, fiet de consule rhetor.
        Ventidius quid enim? quid Tullius? anne aliud quam
        sidus et occulti miranda potentia fati?
    <font size="2">
     200
    </font>
    seruis regna dabunt, captiuis fata triumphum.
        felix ille tamen coruo quoque rarior albo.
        paenituit multos uanae sterilisque cathedrae,
        sicut Tharsimachi probat exitus atque Secundi
        Carrinatis; et hunc inopem uidistis, Athenae,
    <font size="2">
     205
    </font>
    nil praeter gelidas ausae conferre cicutas.
        di maiorum umbris tenuem et sine pondere terram
        spirantisque crocos et in urna perpetuum uer,
        qui praeceptorem sancti uoluere parentis
        esse loco. metuens uirgae iam grandis Achilles
    <font size="2">
     210
    </font>
    cantabat patriis in montibus et cui non tunc
        eliceret risum citharoedi cauda magistri;
        sed Rufum atque alios caedit sua quemque iuuentus,
        Rufum, quem totiens Ciceronem Allobroga dixit.
             quis gremio Celadi doctique Palaemonis adfert
    <font size="2">
     215
    </font>
    quantum grammaticus meruit labor? et tamen ex hoc,
        quodcumque est (minus est autem quam rhetoris aera),
        discipuli custos praemordet acoenonoetus
        et qui dispensat frangit sibi. cede, Palaemon,
        et patere inde aliquid decrescere, non aliter quam
    <font size="2">
     220
    </font>
    institor hibernae tegetis niueique cadurci,
        dummodo non pereat mediae quod noctis ab hora
        sedisti, qua nemo faber, qua nemo sederet
        qui docet obliquo lanam deducere ferro,
        dummodo non pereat totidem olfecisse lucernas
    <font size="2">
     225
    </font>
    quot stabant pueri, cum totus decolor esset
        Flaccus et haereret nigro fuligo Maroni.
        rara tamen merces quae cognitione tribuni
        non egeat. sed uos saeuas inponite leges,
        ut praeceptori uerborum regula constet,
    <font size="2">
     230
    </font>
    ut legat historias, auctores nouerit omnes
        tamquam ungues digitosque suos, ut forte rogatus,
        dum petit aut thermas aut Phoebi balnea, dicat
        nutricem Anchisae, nomen patriamque nouercae
        Anchemoli, dicat quot Acestes uixerit annis,
    <font size="2">
     235
    </font>
    quot Siculi Phrygibus uini donauerit urnas.
        exigite ut mores teneros ceu pollice ducat,
        ut si quis cera uoltum facit; exigite ut sit
        et pater ipsius coetus, ne turpia ludant,
        ne faciant uicibus. non est leue tot puerorum
    <font size="2">
     240
    </font>
    obseruare manus oculosque in fine trementis.
        'haec' inquit 'cura; sed cum se uerterit annus,
        accipe, uictori populus quod postulat, aurum.'
   </p>
  </div>
 </body>
</div>