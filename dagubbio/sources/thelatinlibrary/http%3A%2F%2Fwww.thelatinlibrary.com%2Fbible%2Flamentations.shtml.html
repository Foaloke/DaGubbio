<div>
 Lamentations
 <body>
  <p class="pagehead">
   LIBER LAMENTATIONES
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   ALEPH quomodo sedit sola civitas plena populo facta est quasi vidua domina gentium princeps provinciarum facta est sub tributo
   <font size="2">
    2
   </font>
   BETH plorans ploravit in nocte et lacrimae eius in maxillis eius non est qui consoletur eam ex omnibus caris eius omnes amici eius spreverunt eam et facti sunt ei inimici
   <font size="2">
    3
   </font>
   GIMEL migravit Iuda propter adflictionem et multitudinem servitutis habitavit inter gentes nec invenit requiem omnes persecutores eius adprehenderunt eam inter angustias
   <font size="2">
    4
   </font>
   DELETH viae Sion lugent eo quod non sint qui veniant ad sollemnitatem omnes portae eius destructae sacerdotes eius gementes virgines eius squalidae et ipsa oppressa amaritudine
   <font size="2">
    5
   </font>
   HE facti sunt hostes eius in capite inimici illius locupletati sunt quia Dominus locutus est super eam propter multitudinem iniquitatum eius parvuli eius ducti sunt captivi ante faciem tribulantis
   <font size="2">
    6
   </font>
   VAV et egressus est a filia Sion omnis decor eius facti sunt principes eius velut arietes non invenientes pascuam et abierunt absque fortitudine ante faciem subsequentis
   <font size="2">
    7
   </font>
   ZAI recordata est Hierusalem dierum adflictionis suae et praevaricationis omnium desiderabilium suorum quae habuerat a diebus antiquis cum caderet populus eius in manu hostili et non esset auxiliator viderunt eam hostes et deriserunt sabbata eius
   <font size="2">
    8
   </font>
   HETH peccatum peccavit Hierusalem propterea instabilis facta est omnes qui glorificabant eam spreverunt illam quia viderunt ignominiam eius ipsa autem gemens et conversa retrorsum
   <font size="2">
    9
   </font>
   TETH sordes eius in pedibus eius nec recordata est finis sui deposita est vehementer non habens consolatorem vide Domine adflictionem meam quoniam erectus est inimicus
   <font size="2">
    10
   </font>
   IOTH manum suam misit hostis ad omnia desiderabilia eius quia vidit gentes ingressas sanctuarium suum de quibus praeceperas ne intrarent in ecclesiam tuam
   <font size="2">
    11
   </font>
   CAPH omnis populus eius gemens et quaerens panem dederunt pretiosa quaeque pro cibo ad refocilandam animam vide Domine considera quoniam facta sum vilis
   <font size="2">
    12
   </font>
   LAMED o vos omnes qui transitis per viam adtendite et videte si est dolor sicut dolor meus quoniam vindemiavit me ut locutus est Dominus in die irae furoris sui
   <font size="2">
    13
   </font>
   MEM de excelso misit ignem in ossibus meis et erudivit me expandit rete pedibus meis convertit me retrorsum posuit me desolatam tota die maerore confectam
   <font size="2">
    14
   </font>
   NUN vigilavit iugum iniquitatum mearum in manu eius convolutae sunt et inpositae collo meo infirmata est virtus mea dedit me Dominus in manu de qua non potero surgere
   <font size="2">
    15
   </font>
   SAMECH abstulit omnes magnificos meos Dominus de medio mei vocavit adversum me tempus ut contereret electos meos torcular calcavit Dominus virgini filiae Iuda
   <font size="2">
    16
   </font>
   AIN idcirco ego plorans et oculus meus deducens aquam quia longe factus est a me consolator convertens animam meam facti sunt filii mei perditi quoniam invaluit inimicus
   <font size="2">
    17
   </font>
   FE expandit Sion manus suas non est qui consoletur eam mandavit Dominus adversum Iacob in circuitu eius hostes eius facta est Hierusalem quasi polluta menstruis inter eos
   <font size="2">
    18
   </font>
   SADE iustus est Dominus quia os eius ad iracundiam provocavi audite obsecro universi populi et videte dolorem meum virgines meae et iuvenes mei abierunt in captivitatem
   <font size="2">
    19
   </font>
   COPH vocavi amicos meos et ipsi deceperunt me sacerdotes mei et senes mei in urbe consumpti sunt quia quaesierunt cibum sibi ut refocilarent animam suam
   <font size="2">
    20
   </font>
   RES vide Domine quoniam tribulor venter meus conturbatus est subversum est cor meum in memet ipsa quoniam amaritudine plena sum foris interfecit gladius et domi mors similis est
   <font size="2">
    21
   </font>
   SEN audierunt quia ingemesco ego et non est qui consoletur me omnes inimici mei audierunt malum meum laetati sunt quoniam tu fecisti adduxisti diem consolationis et fient similes mei
   <font size="2">
    22
   </font>
   THAU ingrediatur omne malum eorum coram te et devindemia eos sicut vindemiasti me propter omnes iniquitates meas multi enim gemitus mei et cor meum maerens
  </p>
  <p>
   <a name="2">
   </a>
   [2]
   <font size="2">
    1
   </font>
   ALEPH quomodo obtexit caligine in furore suo Dominus filiam Sion proiecit de caelo terram inclitam Israhel et non recordatus est scabilli pedum suorum in die furoris sui
   <font size="2">
    2
   </font>
   BETH praecipitavit Dominus nec pepercit omnia speciosa Iacob destruxit in furore suo munitiones virginis Iuda deiecit in terram polluit regnum et principes eius
   <font size="2">
    3
   </font>
   GIMEL confregit in ira furoris omne cornu Israhel avertit retrorsum dexteram suam a facie inimici et succendit in Iacob quasi ignem flammae devorantis in gyro
   <font size="2">
    4
   </font>
   DELETH tetendit arcum suum quasi inimicus firmavit dexteram suam quasi hostis et occidit omne quod pulchrum erat visu in tabernaculo filiae Sion effudit quasi ignem indignationem suam
   <font size="2">
    5
   </font>
   HE factus est Dominus velut inimicus praecipitavit Israhel praecipitavit omnia moenia eius dissipavit munitiones eius et replevit in filia Iuda humiliatum et humiliatam
   <font size="2">
    6
   </font>
   VAV et dissipavit quasi hortum tentorium suum demolitus est tabernaculum suum oblivioni tradidit Dominus in Sion festivitatem et sabbatum et obprobrio in indignatione furoris sui regem et sacerdotem
   <font size="2">
    7
   </font>
   ZAI reppulit Dominus altare suum maledixit sanctificationi suae tradidit in manu inimici muros turrium eius vocem dederunt in domo Domini sicut in die sollemni
   <font size="2">
    8
   </font>
   HETH cogitavit Dominus dissipare murum filiae Sion tetendit funiculum suum et non avertit manum suam a perditione luxitque antemurale et murus pariter dissipatus est
   <font size="2">
    9
   </font>
   TETH defixae sunt in terra portae eius perdidit et contrivit vectes eius regem eius et principes eius in gentibus non est lex et prophetae eius non invenerunt visionem a Domino
   <font size="2">
    10
   </font>
   IOTH sederunt in terra conticuerunt senes filiae Sion consperserunt cinere capita sua accincti sunt ciliciis abiecerunt in terra capita sua virgines Hierusalem
   <font size="2">
    11
   </font>
   CAPH defecerunt prae lacrimis oculi mei conturbata sunt viscera mea effusum est in terra iecur meum super contritione filiae populi mei cum deficeret parvulus et lactans in plateis oppidi
   <font size="2">
    12
   </font>
   LAMED matribus suis dixerunt ubi est triticum et vinum cum deficerent quasi vulnerati in plateis civitatis cum exhalarent animas suas in sinu matrum suarum
   <font size="2">
    13
   </font>
   MEM cui conparabo te vel cui adsimilabo te filia Hierusalem cui exaequabo te et consolabor te virgo filia Sion magna enim velut mare contritio tua quis medebitur tui
   <font size="2">
    14
   </font>
   NUN prophetae tui viderunt tibi falsa et stulta nec aperiebant iniquitatem tuam ut te ad paenitentiam provocarent viderunt autem tibi adsumptiones falsas et eiectiones
   <font size="2">
    15
   </font>
   SAMECH plauserunt super te manibus omnes transeuntes per viam sibilaverunt et moverunt caput suum super filiam Hierusalem haecine est urbs dicentes perfecti decoris gaudium universae terrae
   <font size="2">
    16
   </font>
   FE aperuerunt super te os suum omnes inimici tui sibilaverunt et fremuerunt dentibus dixerunt devoravimus en ista est dies quam expectabamus invenimus vidimus
   <font size="2">
    17
   </font>
   AIN fecit Dominus quae cogitavit conplevit sermonem suum quem praeceperat a diebus antiquis destruxit et non pepercit et laetificavit super te inimicum et exaltavit cornu hostium tuorum
   <font size="2">
    18
   </font>
   SADE clamavit cor eorum ad Dominum super muros filiae Sion deduc quasi torrentem lacrimas per diem et per noctem non des requiem tibi neque taceat pupilla oculi tui
   <font size="2">
    19
   </font>
   COPH consurge lauda in nocte in principio vigiliarum effunde sicut aqua cor tuum ante conspectum Domini leva ad eum manus tuas pro anima parvulorum tuorum qui defecerunt in fame in capite omnium conpetorum
   <font size="2">
    20
   </font>
   RES vide Domine et considera quem vindemiaveris ita ergone comedent mulieres fructum suum parvulos ad mensuram palmae si occidetur in sanctuario Domini sacerdos et propheta
   <font size="2">
    21
   </font>
   SEN iacuerunt in terra foris puer et senex virgines meae et iuvenes mei ceciderunt in gladio interfecisti in die furoris tui percussisti nec misertus es
   <font size="2">
    22
   </font>
   THAU vocasti quasi ad diem sollemnem qui terrerent me de circuitu et non fuit in die furoris Domini qui effugeret et relinqueretur quos educavi et enutrivi inimicus meus consumpsit eos
  </p>
  <p>
   <a name="3">
   </a>
   [3]
   <font size="2">
    1
   </font>
   ALEPH ego vir videns paupertatem meam in virga indignationis eius
   <font size="2">
    2
   </font>
   ALEPH me minavit et adduxit in tenebris et non in lucem
   <font size="2">
    3
   </font>
   ALEPH tantum in me vertit et convertit manum suam tota die
   <font size="2">
    4
   </font>
   BETH vetustam fecit pellem meam et carnem meam contrivit ossa mea
   <font size="2">
    5
   </font>
   BETH aedificavit in gyro meo et circumdedit me felle et labore
   <font size="2">
    6
   </font>
   BETH in tenebrosis conlocavit me quasi mortuos sempiternos
   <font size="2">
    7
   </font>
   GIMEL circumaedificavit adversum me ut non egrediar adgravavit conpedem meam
   <font size="2">
    8
   </font>
   GIMEL sed et cum clamavero et rogavero exclusit orationem meam
   <font size="2">
    9
   </font>
   GIMEL conclusit vias meas lapidibus quadris semitas meas subvertit
   <font size="2">
    10
   </font>
   DELETH ursus insidians factus est mihi leo in absconditis
   <font size="2">
    11
   </font>
   DELETH semitas meas subvertit et confregit me posuit me desolatam
   <font size="2">
    12
   </font>
   DELETH tetendit arcum suum et posuit me quasi signum ad sagittam
   <font size="2">
    13
   </font>
   HE misit in renibus meis filias faretrae suae
   <font size="2">
    14
   </font>
   HE factus sum in derisu omni populo meo canticum eorum tota die
   <font size="2">
    15
   </font>
   HE replevit me amaritudinibus inebriavit me absinthio
   <font size="2">
    16
   </font>
   VAV et fregit ad numerum dentes meos cibavit me cinere
   <font size="2">
    17
   </font>
   VAV et repulsa est anima mea oblitus sum bonorum
   <font size="2">
    18
   </font>
   VAV et dixi periit finis meus et spes mea a Domino
   <font size="2">
    19
   </font>
   ZAI recordare paupertatis et transgressionis meae absinthii et fellis
   <font size="2">
    20
   </font>
   ZAI memoria memor ero et tabescet in me anima mea
   <font size="2">
    21
   </font>
   ZAI hoc recolens in corde meo ideo sperabo
   <font size="2">
    22
   </font>
   HETH misericordiae Domini quia non sumus consumpti quia non defecerunt miserationes eius
   <font size="2">
    23
   </font>
   HETH novae diluculo multa est fides tua
   <font size="2">
    24
   </font>
   HETH pars mea Dominus dixit anima mea propterea expectabo eum
   <font size="2">
    25
   </font>
   TETH bonus est Dominus sperantibus in eum animae quaerenti illum
   <font size="2">
    26
   </font>
   TETH bonum est praestolari cum silentio salutare Domini
   <font size="2">
    27
   </font>
   TETH bonum est viro cum portaverit iugum ab adulescentia sua
   <font size="2">
    28
   </font>
   IOTH sedebit solitarius et tacebit quia levavit super se
   <font size="2">
    29
   </font>
   IOTH ponet in pulvere os suum si forte sit spes
   <font size="2">
    30
   </font>
   IOTH dabit percutienti se maxillam saturabitur obprobriis
   <font size="2">
    31
   </font>
   CAPH quia non repellet in sempiternum Dominus
   <font size="2">
    32
   </font>
   CAPH quia si abiecit et miserebitur secundum multitudinem misericordiarum suarum
   <font size="2">
    33
   </font>
   CAPH non enim humiliavit ex corde suo et abiecit filios hominis
   <font size="2">
    34
   </font>
   LAMED ut contereret sub pedibus suis omnes vinctos terrae
   <font size="2">
    35
   </font>
   LAMED ut declinaret iudicium viri in conspectu vultus Altissimi
   <font size="2">
    36
   </font>
   LAMED ut perverteret hominem in iudicio suo Dominus ignoravit
   <font size="2">
    37
   </font>
   MEM quis est iste qui dixit ut fieret Domino non iubente
   <font size="2">
    38
   </font>
   MEM ex ore Altissimi non egredientur nec mala nec bona
   <font size="2">
    39
   </font>
   MEM quid murmuravit homo vivens vir pro peccatis suis
   <font size="2">
    40
   </font>
   NUN scrutemur vias nostras et quaeramus et revertamur ad Dominum
   <font size="2">
    41
   </font>
   NUN levemus corda nostra cum manibus ad Dominum in caelos
   <font size="2">
    42
   </font>
   NUN nos inique egimus et ad iracundiam provocavimus idcirco tu inexorabilis es
   <font size="2">
    43
   </font>
   SAMECH operuisti in furore et percussisti nos occidisti nec pepercisti
   <font size="2">
    44
   </font>
   SAMECH opposuisti nubem tibi ne transeat oratio
   <font size="2">
    45
   </font>
   SAMECH eradicationem et abiectionem posuisti me in medio populorum
   <font size="2">
    46
   </font>
   FE aperuerunt super nos os suum omnes inimici
   <font size="2">
    47
   </font>
   FE formido et laqueus facta est nobis vaticinatio et contritio
   <font size="2">
    48
   </font>
   FE divisiones aquarum deduxit oculus meus in contritione filiae populi mei
   <font size="2">
    49
   </font>
   AIN oculus meus adflictus est nec tacuit eo quod non esset requies
   <font size="2">
    50
   </font>
   AIN donec respiceret et videret Dominus de caelis
   <font size="2">
    51
   </font>
   AIN oculus meus depraedatus est animam meam in cunctis filiabus urbis meae
   <font size="2">
    52
   </font>
   SADE venatione ceperunt me quasi avem inimici mei gratis
   <font size="2">
    53
   </font>
   SADE lapsa est in lacu vita mea et posuerunt lapidem super me
   <font size="2">
    54
   </font>
   SADE inundaverunt aquae super caput meum dixi perii
   <font size="2">
    55
   </font>
   COPH invocavi nomen tuum Domine de lacis novissimis
   <font size="2">
    56
   </font>
   COPH vocem meam audisti ne avertas aurem tuam a singultu meo et clamoribus
   <font size="2">
    57
   </font>
   COPH adpropinquasti in die quando invocavi te dixisti ne timeas
   <font size="2">
    58
   </font>
   RES iudicasti Domine causam animae meae redemptor vitae meae
   <font size="2">
    59
   </font>
   RES vidisti Domine iniquitatem adversum me iudica iudicium meum
   <font size="2">
    60
   </font>
   RES vidisti omnem furorem universas cogitationes eorum adversum me
   <font size="2">
    61
   </font>
   SEN audisti obprobria eorum Domine omnes cogitationes eorum adversum me
   <font size="2">
    62
   </font>
   SEN labia insurgentium mihi et meditationes eorum adversum me tota die
   <font size="2">
    63
   </font>
   SEN sessionem eorum et resurrectionem eorum vide ego sum psalmus eorum
   <font size="2">
    64
   </font>
   THAU reddes eis vicem Domine iuxta opera manuum suarum
   <font size="2">
    65
   </font>
   THAU dabis eis scutum cordis laborem tuum
   <font size="2">
    66
   </font>
   THAU persequeris in furore et conteres eos sub caelis Domine
  </p>
  <p>
   <a name="4">
   </a>
   [4]
   <font size="2">
    1
   </font>
   ALEPH quomodo obscuratum est aurum mutatus est color optimus dispersi sunt lapides sanctuarii in capite omnium platearum
   <font size="2">
    2
   </font>
   BETH filii Sion incliti et amicti auro primo quomodo reputati sunt in vasa testea opus manuum figuli
   <font size="2">
    3
   </font>
   GIMEL sed et lamiae nudaverunt mammam lactaverunt catulos suos filia populi mei crudelis quasi strutio in deserto
   <font size="2">
    4
   </font>
   DELETH adhesit lingua lactantis ad palatum eius in siti parvuli petierunt panem et non erat qui frangeret eis
   <font size="2">
    5
   </font>
   HE qui vescebantur voluptuose interierunt in viis qui nutriebantur in croceis amplexati sunt stercora
   <font size="2">
    6
   </font>
   VAV et maior effecta est iniquitas filiae populi mei peccato Sodomorum quae subversa est in momento et non ceperunt in ea manus
   <font size="2">
    7
   </font>
   ZAI candidiores nazarei eius nive nitidiores lacte rubicundiores ebore antiquo sapphyro pulchriores
   <font size="2">
    8
   </font>
   HETH denigrata est super carbones facies eorum et non sunt cogniti in plateis adhesit cutis eorum ossibus aruit et facta est quasi lignum
   <font size="2">
    9
   </font>
   TETH melius fuit occisis gladio quam interfectis fame quoniam isti extabuerunt consumpti ab sterilitate terrae
   <font size="2">
    10
   </font>
   IOTH manus mulierum misericordium coxerunt filios suos facti sunt cibus earum in contritione filiae populi mei
   <font size="2">
    11
   </font>
   CAPH conplevit Dominus furorem suum effudit iram indignationis suae et succendit ignem in Sion et devoravit fundamenta eius
   <font size="2">
    12
   </font>
   LAMED non crediderunt reges terrae et universi habitatores orbis quoniam ingrederetur hostis et inimicus per portas Hierusalem
   <font size="2">
    13
   </font>
   MEM propter peccata prophetarum eius iniquitates sacerdotum eius qui effuderunt in medio eius sanguinem iustorum
   <font size="2">
    14
   </font>
   NUN erraverunt caeci in plateis polluti sunt sanguine cumque non possent tenuerunt lacinias suas
   <font size="2">
    15
   </font>
   SAMECH recedite polluti clamaverunt eis recedite abite nolite tangere iurgati quippe sunt et commoti dixerunt inter gentes non addet ultra ut habitet in eis
   <font size="2">
    16
   </font>
   FE facies Domini divisit eos non addet ut respiciat eos facies sacerdotum non erubuerunt neque senum miserti sunt
   <font size="2">
    17
   </font>
   AIN cum adhuc subsisteremus defecerunt oculi nostri ad auxilium nostrum vanum cum respiceremus adtenti ad gentem quae salvare non poterat
   <font size="2">
    18
   </font>
   SADE lubricaverunt vestigia nostra in itinere platearum nostrarum adpropinquavit finis noster conpleti sunt dies nostri quia venit finis noster
   <font size="2">
    19
   </font>
   COPH velociores fuerunt persecutores nostri aquilis caeli super montes persecuti sunt nos in deserto insidiati sunt nobis
   <font size="2">
    20
   </font>
   RES spiritus oris nostri christus dominus captus est in peccatis nostris cui diximus in umbra tua vivemus in gentibus
   <font size="2">
    21
   </font>
   SEN gaude et laetare filia Edom quae habitas in terra Hus ad te quoque perveniet calix inebriaberis atque nudaberis
   <font size="2">
    22
   </font>
   THAU conpleta est iniquitas tua filia Sion non addet ultra ut transmigret te visitavit iniquitatem tuam filia Edom discoperuit peccata tua
  </p>
  <p>
   <a name="5">
   </a>
   [5]
   <font size="2">
    1
   </font>
   recordare Domine quid acciderit nobis intuere et respice obprobrium nostrum
   <font size="2">
    2
   </font>
   hereditas nostra versa est ad alienos domus nostrae ad extraneos
   <font size="2">
    3
   </font>
   pupilli facti sumus absque patre matres nostrae quasi viduae
   <font size="2">
    4
   </font>
   aquam nostram pecunia bibimus ligna nostra pretio conparavimus
   <font size="2">
    5
   </font>
   cervicibus minabamur lassis non dabatur requies
   <font size="2">
    6
   </font>
   Aegypto dedimus manum et Assyriis ut saturaremur pane
   <font size="2">
    7
   </font>
   patres nostri peccaverunt et non sunt et nos iniquitates eorum portavimus
   <font size="2">
    8
   </font>
   servi dominati sunt nostri non fuit qui redimeret de manu eorum
   <font size="2">
    9
   </font>
   in animabus nostris adferebamus panem nobis a facie gladii in deserto
   <font size="2">
    10
   </font>
   pellis nostra quasi clibanus exusta est a facie tempestatum famis
   <font size="2">
    11
   </font>
   mulieres in Sion humiliaverunt virgines in civitatibus Iuda
   <font size="2">
    12
   </font>
   principes manu suspensi sunt facies senum non erubuerunt
   <font size="2">
    13
   </font>
   adulescentibus inpudice abusi sunt et pueri in ligno corruerunt
   <font size="2">
    14
   </font>
   senes de portis defecerunt iuvenes de choro psallentium
   <font size="2">
    15
   </font>
   defecit gaudium cordis nostri versus est in luctu chorus noster
   <font size="2">
    16
   </font>
   cecidit corona capitis nostri vae nobis quia peccavimus
   <font size="2">
    17
   </font>
   propterea maestum factum est cor nostrum ideo contenebrati sunt oculi nostri
   <font size="2">
    18
   </font>
   propter montem Sion quia disperiit vulpes ambulaverunt in eo
   <font size="2">
    19
   </font>
   tu autem Domine in aeternum permanebis solium tuum in generatione et generatione
   <font size="2">
    20
   </font>
   quare in perpetuum oblivisceris nostri derelinques nos in longitudinem dierum
   <font size="2">
    21
   </font>
   converte nos Domine ad te et convertemur innova dies nostros sicut a principio
   <font size="2">
    22
   </font>
   sed proiciens reppulisti nos iratus es contra nos vehementer
  </p>
  <p class="border">
  </p>
 </body>
</div>