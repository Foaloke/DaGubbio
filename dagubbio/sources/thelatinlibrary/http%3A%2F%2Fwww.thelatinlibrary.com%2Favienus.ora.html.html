<div>
 Avienus: Ora Maritima
 <body>
  <p class="pagehead">
   RUFUS FESTUS AVIENUS
      ORA MARITIMA
  </p>
  <p class="border">
  </p>
  <p>
   Quaesisse temet saepe cogitans, Probe,
      animo atque sensu, Taurici ponti situs
      capi ut valeret his probabili fide
      quos distinerent spatia terrarum extima,
      subi libenter id laboris, ut tibi
   <font size="2">
    5
   </font>
   desideratum carmine hoc claresceret.
      fas non putavi quippe prolixa die
      non subiacere sensui formam tuo
      regionis eius quam vetustis paginis
      et quam per omnem spiritus nostri diem
   <font size="2">
    10
   </font>
   secretiore lectione acceperam.
      alii invidere namque, quod dispendio
      tibi haud sit ullo, agrestis et duri reor.
      his addo et illud, liberum temet loco
      mihi esse amore sanguinisque vinculo.
   <font size="2">
    15
   </font>
   neque sat sit istud, ni sciam te litteras
      hiantibusque faucibus veterum abdita
      hausisse semper, esse patuli pectoris,
      sensu capacem, talium iugem sitim
      tuo esse cordi et esse te prae ceteris
   <font size="2">
    20
   </font>
   memorem intimati. cur inefficaciter
      secreta rerum in non tenacem effunderem?
      in non seguacem quis profunda ogganniat?
      multa ergo, multa compulere me, Probe,
      efflagitatam rem tibi ut persolverem.
   <font size="2">
    25
   </font>
   quin et parentis credidi officium fore,
      desideratum si tibi locupletius
      profusiusque Musa promeret mea.
      dare expetitum quippe non parci viri est,
      augere porro muneris summam novo
   <font size="2">
    30
   </font>
   mentis benignae satque liberalis est.
      interrogati, si tenes, Maeotici
      situs quis esset aequoris. Sallustium
      noram id dedisse, dicta et eius omnibus
      praeiudicatae auctoritatis ducier
   <font size="2">
    35
   </font>
   non abnuebam. ad eius igitur inclytam,
      descriptionem, qua locorum formulam
      imaginemque expressor efficax stili
      et veritatis paene in optutus dedit
      lepore linguae, multa rerum iunximus
   <font size="2">
    40
   </font>
   ex plurimorum sumpta commentariis.
      Hecataeus istic quippe erit Milesius
      Hellanicusque Lesbius, Phileus quoque
      Atheniensis, Caryandaeus Scylax,
      Pausimachus inde, prisca quem genuit Samos,
   <font size="2">
    45
   </font>
   quin et Damastus nobili natus Sige
      Rhodoque Bacoris ortus, Euctemon quoque
      popularis urbe Atticae Siculus Cleon,
      Herodotus ipse Thurius, tum qui decus
      magnum loquendi est, Atticus Thucydides.
   <font size="2">
    50
   </font>
   hic porro habebis, pars mei cordis Probe,
      quicquid per aequor insularum attollitur
      (per aequor illud scilicet, quod post cava
      hiantis orbis a freto Tartessio
      Atlanticisque fluctibus procul sitam
   <font size="2">
    55
   </font>
   in usque glaeba proruit nostrum mare)
      sinusque curvos atque prominentia,
      (ut se supino porrigat litus situ,
      ut longe in undas inserant sese iuga)
      celsaeque ut urbes alluantur aequore,
   <font size="2">
    60
   </font>
   quis ortus amnis maximos effuderit,
      ut prona ponti gurgitem intrant flumina
      ut ipsa rursum saepe cingant insulas
      sinuentque late ut tuta portus bracchia,
      ut explicentur stagna, ceu iaceant lacus,
   <font size="2">
    65
   </font>
   scruposum, ut alti verticem montes levent
      stringatque nemora ut unda cana gurgitis.
      laboris autem terminus nostri hic erit,
      Scythicum ut profundum et aequor Euxini sali
      et siquae in illo marmore insulae tument,
   <font size="2">
    70
   </font>
   edisserantur. reliqua porro scripta sunt
      nobis in illo plenius volumine,
      quod de orbis oris partibusque fecimus.
      ut aperta vero tibimet intimatio
      sudoris huius et laboris sit mei
   <font size="2">
    75
   </font>
   narrationem opusculi paulo altius
      exordiemur. tu per intimum iecur
      prolata conde, namque fulcit haec fides
      petita longe et eruta ex auctoribus.
      Terrae patentis orbis effuse iacet
   <font size="2">
    80
   </font>
   orbique rursus unda circumfunditur.
      sed qua profundum semet insinuat saxum
      Oceano ab usque, ut gurges hic nostri maris
      longe explicetur, est Atlanticus sinus.
      hic Gadir urbs est, dicta Tartessus prius,
   <font size="2">
    85
   </font>
   hic sunt columnae pertinacis Herculis
      Abila atque Calpe, haec laeva dicti caespitis,
      Libyae propinqua est Abila. duro perstrepunt
      et prominentis hic iugi surgit caput,
      Oestrymnin istud dixit aevum antiquius,
   <font size="2">
    90
   </font>
   molesque celsa saxei fastigii
      tota in tepentem maxime vergis notum.
      sub huius autem prominentis vertice
      sinus dehiscit incolis Oestrymnicus,
      in quo insulae sese exerunt Oestrymnides,
   <font size="2">
    95
   </font>
   laxe iacentes et metallo divites
      stanni atque plumbi. multa vis hic gentis est,
      superbus animus, efficax solertia,
      negotiandi cura iugis omnibus,
      netisque cumbis turbidum late fretum
   <font size="2">
    100
   </font>
   et beluosi gurgitem Oceani secant.
      non hi carinas quippe pinu texere
      et acere norunt, non abiete, ut usus est,
      curvant faselos, sed rei ad miraculum
      navigia iunctis semper aptant pellibus
   <font size="2">
    105
   </font>
   corioque vastum saepe percurrunt salum.
      ast hinc duobus in sacram, sic insulam
      dixere prisci, solibus cursus rati est.
      haec inter undas multam caespitem iacet,
      eamque late gens Hiernorum colit.
   <font size="2">
    110
   </font>
   propinqua rursus insula Albionum patet.
      Tartessiisque in terminos Oestrumnidum
      negotiandi mos erat. Carthaginis
      etiam coloni et vulgus inter Herculis
      agitans columnas haec adibant aequora,
   <font size="2">
    115
   </font>
   quae Himilco Poenus mensibus vix quattuor
      ut ipse semet re probasse rettulit
      enavigantem, posse transmitti adserit.
      sic nulla late flabra propellunt ratem,
      sic segnis umor aequoris pigri stupet.
   <font size="2">
    120
   </font>
   adicit et illud: plurimum inter gurgites
      extare fucum et saepe virgulti vice
      retinere puppim. dicit hic nihilominus
      non in profundum terga demitti maris
      parvoque aquarum vix supertexi solum.
   <font size="2">
    125
   </font>
   obire semper huc et huc ponti feras,
      navigia lenta et languide repentia
      internatare beluas. siquis dehinc
      ab insulis Oestrymnicis lembum audeat
      urgere in undas, axe qua Lycaonis
   <font size="2">
    130
   </font>
   rigescit aethra, caespitem Ligurum subit
      cassum incolarum. namque Celtarum manu
      crebrisque dudum proeliis vacua arva sunt
      Liguresque pulsi, ut saepe fors aliquos agit,
      plerumque dumos. creber his scrupus locis
   <font size="2">
    135
   </font>
   rigidaeque rupes atque montium minae
      caelo inseruntur. et fugax gens haec quidem
      diu inter arta cautium duxit diem
      secreta ab undis. nam sali metuens erat
      priscum ob periclum, post quies et otium
   <font size="2">
    140
   </font>
   securitate roborante audaciam
      persuasit altis devehi cubilibus
      atque in marinos iam locos descendere.
      post illa rursum quae supra facti sumus
      magnus patescit aequoris fusi sinus
   <font size="2">
    145
   </font>
   Ophiussam ad usque. rursum ab huius litore
      internum ad aequor, qua mare insinuare se
      dixi ante terris, quodque Sardum nuncupant,
      septem dierum tenditur pediti via.
      Ophiussa porro tanta panditur latus
   <font size="2">
    150
   </font>
   quantam iacere Pelopis audis insulam
      Graiorum in agro. haec dicta primo Oestrymnis est
      locos et arva Oestrymnicis habitantibus,
      post multa serpens effugavit incolas
      vacuamque glaebam nominis fecit sui.
   <font size="2">
    155
   </font>
   circumlatratque pontus insulas duas
      tenue ob locorum inhospitas. Aryium
      rursum tumescit prominens in asperum
      septentrionem cursus autem hinc classibus
      usque in columnas efficacis Herculis
   <font size="2">
    160
   </font>
   quinque est dierum. post pelagia est insula
      herbarum abundans adque Saturno sacra.
      sed vis in illa tanta naturalis est,
      ut siquis hanc innavigando accesserit,
      mox excitetur propter insulam mare,
   <font size="2">
    165
   </font>
   quatiatur ipsa et omne subsiliat salum
      alte intremescens cetero ad stagni vicem
      pelago silente. prominens surgit dehinc
      Ophiussae in auras, abque Arvii iugo
      in haec locorum bidui cursus patet.
   <font size="2">
    170
   </font>
   at qui dehiscit inde prolixe sinus,
      non totus uno facile navigabilis
      vento recedit; namque medium accesseris
      zephyro vehente, reliqua deposcunt notum.
      et rusus inde si petat quisquam pede
   <font size="2">
    175
   </font>
   Tartessiorum litus, exuperet viam
      vix luce quarta. siquis ad nostrum mare
      Malacaeque portum semitam tetenderit,
      in quinque soles est iter. tum Cempsicum
      iugum intumescit. subiacet porro insula
   <font size="2">
    180
   </font>
   Achale vocata ab incolis. aegre est fides
      narrationi prae rei miraculo,
      sed quam frequens auctoritas sat fulciat,
      aiunt in huius insulae confiniis
      numquam esse formam gurgiti reliquo parem.
   <font size="2">
    185
   </font>
   splendorem ubique quippe inesse fluctibus
      vitri ad nitorem et per profundum marmoris
      coeaneam in undis esse certum imaginem est.
      confundi at illic aequor immundo luto
      memorant vetusti semper atque sordibus
   <font size="2">
    190
   </font>
   ut faeculentos gurgites haerescere.
      Cempsi atque Sefes arduos collis habent
      Ophiussae in agro. propter hos pernix Ligus
      Draganumque proles sub nivoso maxime
      septentrione conlocaverant larem.
   <font size="2">
    195
   </font>
   Poetanion autem est insula ad Sefum latus
      patulusque portus. inde Cempsis adiacent
      populi Cynetum. tum Cyneticum iugum,
      qua sideralis lucis inclinatio est,
      alte tumescens ditis Europae extimum
   <font size="2">
    200
   </font>
   in beluosi vergit Oceani salum.
      Ana amnis illic per Cynetas effluit
      sulcatque glaebam. panditur rursus sinus
      cavusque caespes in meridiem patet.
      memorato ab amni gemina sese flumina
   <font size="2">
    205
   </font>
   scindunt repente perque praedicti sinus
      crassum liquorem (quippe pinguescit luto
      omne hic profundum) lenta trudunt agmina.
      hic insularum semet alte subrigit
      vertex duarum. nominis minor indiga est,
   <font size="2">
    210
   </font>
   aliam vocavit mos tenax Agonida.
      inhorret inde rupibus cautes sacra
      Saturni et ipsa. fervet inlisum mare
      litusque late saxeum distenditur.
      hirtae hic capellae et multus incolis caper
   <font size="2">
    215
   </font>
   dumosa semper intererrant caespitum,
      castrorum in usum et nauticis velamina
      productiores et graves setas alunt.
      hinc dictum ad amnem solis unius via est,
      genti et Cynetum hic terminus. Tartessius
   <font size="2">
    220
   </font>
   ager his adhaeret adluitque caespitem
      Tartessus amnis. inde tenditur iugum
      Zephyro sacratum. denique arcis summitas
      Zephyris vocata. celsa sed fastigia
      iugo eriguntur verticis. multus tumor
   <font size="2">
    225
   </font>
   conscendit auras et supersidens quasi
      caligo semper nubilum condit caput.
      regio omnis inde maxime herboso solo est,
      nebulosa iuge his incolis convexa sunt,
      coactus aer atque crassior dies
   <font size="2">
    230
   </font>
   noctisque more ros frequens. nulla, ut solet,
      flabra inferuntur, nullus aethram discutit
      superne venti spiritus, pigra incubat
      caligo terras et solum late madet.
      Zephyridos arcem siquis excedat rate
   <font size="2">
    235
   </font>
   et inferatur gurgiti nostri maris,
      flabris vehetur protinus favonii.
      Iugum inde rursus et sacrum infernae deae
      divesque fanum, penetral abstrusi cavi
      adytumque caecum. multa propter est palus
   <font size="2">
    240
   </font>
   Erebea dicta. quin et Herbi civitas
      stetisse fertur his locis prisca die,
      quae proeliorum absumpta tempestatibus
      famam atque nomen sala liquit caespiti.
      at Hiberus inde manat amnis et locos
   <font size="2">
    245
   </font>
   fecundat unda. plurimi ex ipso ferunt
      dictos Hiberos, non ab illo flumine
      nam quicquid amnem gentis huius adiacet
      occiduum ad axem, Hiberiam cognominant.
      pars porro eoa continet Tartessios
   <font size="2">
    250
   </font>
   et Cilbicenos. Cartare post insula est
      eamque pridem, influxa et est satis fides,
      tenuere Cempsi. proximorum postea
      pulsi duello, varia quaesitum loca
      se protulere. Cassius inde mons tumet.
   <font size="2">
    255
   </font>
   et Graia ab ipso lingua cassiterum prius
      stannum vocavit. inde fani est prominens
      et quae vetustum Graeciae nomen tenet,
      Gerontis arx est eminus. namque ex ea
      Geryona quondam nuncupatum accepimus.
   <font size="2">
    260
   </font>
   hic ora late sunt sinus Tartessii.
      dictoque ab amni in haec locorum puppibus
      via est diei. Gadir hic est oppidum,
      nam Punicorum lingua consaeptum locum
      Gadir vocabat. ipsa Tartessus prius
   <font size="2">
    265
   </font>
   cognominata est. multa et opulens civitas
      aevo vetusto, nunc egena, nunc brevis,
      nunc destituta, nunc ruinarum agger est.
      nos hic locorum, praeter Herculaneam
      solemnitatem vidimus miri nihil.
   <font size="2">
    270
   </font>
   at vis in illis tanta vel tantum decus
      aetate prisca sub fide rerum fuit,
      rex ut superbus omniumque praepotens,
      quos gens habebat forte tum Maurusia,
      Octaviano principi acceptissimus
   <font size="2">
    275
   </font>
   et litterarum semper in studio Iuba
      interfluoque separatus aequore,
      inlustriorem semet urbis istius
      duumviratu crederet. sed insulam
      Tartessus amnis ex Ligustino lacu
   <font size="2">
    280
   </font>
   per aperta fusus undique adlapsu ligat.
      neque iste tractu simplici provolvitur
      unusve sulcat subiacentem caespitem,
      tria ora quippe parte eoi luminis
      infert in agros, ore bis gemino quoque
   <font size="2">
    285
   </font>
   meridiana civitatis adluit.
      at mons paludem incumbit Argentarius
      sic a vetustis dictus ex specie sui.
      stagno iste namque latera plurimo nitet
      magisque in auras eminus lucem evomit,
   <font size="2">
    290
   </font>
   cum sol ab igni celsa perculerit iuga.
      idem amnis autem fluctibus stagni gravis
      ramenta volvit invehitque moenibus
      dives metallum. qua dehinc ab aequore
      salsi fluenti vasta per medium soli
   <font size="2">
    295
   </font>
   regio recedit, gens Etmaneum accolit.
      atque inde rursus usque Cempsorum sata
      Ileates agro se feraci porrigunt.
      maritima vero Cilbiceni possident.
      Gerontis arcem et prominens fani, ut supra
   <font size="2">
    300
   </font>
   sumus elocuti, distinet medium salum
      interque celsa, cautium cedit sinus.
      iugum ad secundum flumen amplum evolvitur.
      Tartessiorum mons dehinc attollitur
      silvis opacus. hinc Erythia est insula
   <font size="2">
    305
   </font>
   diffusa glaebam et iuris olim Punici.
      habuere primo quippe eam Carthaginis
      priscae coloni interfluoque scinditur
      a continente quinque per stadia mari
      Erythia. ab arce qua diei occasus est,
   <font size="2">
    310
   </font>
   Veneri marinae consecrata est insula
      templumque in illa veneris et penetral cavum
      oraculumque. monte ab illo, quem tibi
      horrere silvis dixeram, cum veneris,
      litus recline et molle harenarum iacet,
   <font size="2">
    315
   </font>
   in quas Besilus atque Cilbus flumina
      urgent fluentum. post in occiduum diem
      Sacrum superbas erigit cautes iugum.
      locum, hunc vocavit Herma quondam Graecia.
      est Herma porro caespitum munitio,
   <font size="2">
    320
   </font>
   interfluumque altrinsecus munit lacum.
      aliique rursus Herculis dicunt viam
      stravisse quippe maria fertur Hercules,
      iter ut pateret facile captivo gregi.
      porro illud Herma iure sub Libyci soli
   <font size="2">
    325
   </font>
   fuisse pridem plurimi auctores ferunt.
      nec respuendus testis est Dionysius,
      Libyae esse finem qui docet Tartessium.
      Europae in agro, quod vocari ab incolis
      Sacrum indicavi, prominens subducitur.
   <font size="2">
    330
   </font>
   locos utrosque interfluit tenue fretum.
      quod Herma porro aut Herculis dictum est via,
      Amphipolis urbis incola Euctemon ait,
      non plus habere longitudinis modo
      quam porriguntur centum et octo milia
   <font size="2">
    335
   </font>
   et distineri terras milibus tribus.
      hic Herculanae stant columnae, quas modum
      utriusque haberi continentis legimus.
      sunt paria porro saxa prominentia
      Abila atque Calpe. Calpe in Hispano solo,
   <font size="2">
    340
   </font>
   Maurusiorum est Abila. namque Abilam vocant
      gens Punicorum, mons quod altus barbaro est,
      id est Latino, dici ut auctor Plautus est.
      Calpeque rursum in Graecia species cavi
      teretisque vis nuncupatur urcei.
   <font size="2">
    345
   </font>
   Atheniensis dicit Euctemon item
      non esse saxa aut vertices adsurgere
      parte ex utraque. caespitem Libyci soli
      Europae et oram memorat insulas duas
      interiacere; nuncupari has Herculis
   <font size="2">
    350
   </font>
   ait columnas; stadia triginta refert
      has distinere; horrere silvis undique
      inhospitasque semper esse nauticis.
      inesse quippe dicit ollis Herculis
      et templa et aras. invehi advenas rate,
   <font size="2">
    355
   </font>
   deo litare, abire festino pede,
      nefas putatum demorari in insulis.
      circum atque iuxta plurimo tractu iacens
      manere tradit tenue prolixe mare.
      navigia onusta adire non valent locos
   <font size="2">
    360
   </font>
   breve ob fluentum et pingue litoris lutum.
      sed si voluntas forte quem subegerit
      agere carinam, eximere classi pondera,
      levique cymba sic superferri salo.
      sed ad columnas quicquid interfunditur
   <font size="2">
    365
   </font>
   undae aestuantis, stadia septem vix ait
      Damastus esse. Caryandaeus Scylax
      medium fluentum inter columnnas adserit
      tantum patere quantus aestus Bosporo est.
      ultra has columnas propter Europae latus
   <font size="2">
    370
   </font>
   vicos et urbis incolae Carthaginis
      tenuere quondam. mos at ollis hic erat,
      ut planiore texerent fundo rates,
      quo cymba tergum fusior brevius maris
      praelaberetur. porro in occiduam plagam
   <font size="2">
    375
   </font>
   ab his columnis gurgitem esse interminum,
      late patere pelagus, extendi salum
      Himilco tradit. nullus haec adiit freta,
      nullus carinas aequor illud intulit,
      desint quod alto flabra propellentia
   <font size="2">
    380
   </font>
   nullusque puppim spiritus caeli iuvet,
      dehinc quod aethram quodam amictu vesti at
      caligo, semper nebula condat gurgitem
      et crassiorem nubilum perstet die.
      Oceanus iste est, orbis effusi procul
   <font size="2">
    385
   </font>
   circumlatrator, iste pontus maximus,
      hic gurges oras ambiens, hic intimi
      salis inrigator, hic parens nostri maris.
      plerosque quippe extrinsecus curvat sinus
      nostrumque in orbem vis profundi inlabitur.
   <font size="2">
    390
   </font>
   sed nos loquemur maximos tibi quattuor.
      prima huius ergo in caespitem insinuatio est
      Hesperius aestus atque Atlanticum salum;
      Hyrcana rursus unda, Caspium mare;
      salum Indicorum, terga fluctus Persici;
   <font size="2">
    395
   </font>
   Arabsque gurges sub tepente iam noto.
      hunc usus olim dixit Oceanum vetus.
      Hyrcana rursus unda, Caspium mare;
      longo explicatur gurges huius ambitu
      produciturque latere prolixe vago.
   <font size="2">
    400
   </font>
   Plerumque porro tenue tenditur salum,
      ut vix harenas subiacentis occulat.
      exuperat autem gurgitem fucus frequens,
      atque impeditur aestus hic uligine.
      vis beluarum pelagus omne internatat
   <font size="2">
    405
   </font>
   multusque terror ex feris habitat freta.
      haec olim Himilco Poenus Oceano super
      spectasse semet et probasse rettulit.
      haec nos ab imis Punicorum annalibus
      prolata longo tempore edidimus tibi.
   <font size="2">
    410
   </font>
   nunc iam recursus ad priora sit stilo.
      igitur columnae, ut dixeram, Libystidis
      Europae in agro adversa surgit altera.
      hic Chrysus amnis intrat altum gurgitem,
      ultra citraque quattuor gentes colunt.
   <font size="2">
    415
   </font>
   nam sunt feroces hoc Libyphoenices loco
      sunt Massieni, regna Cilbicene sunt
      feracis agri et divites Tartessii,
      qui porriguntur in Calacticum sinum.
      hos propter autem mox iugum Barbetium est
   <font size="2">
    420
   </font>
   Malachaeque flumen urbe cum cognomine
      Menace priore quae vocata est saeculo.
      Tartessiorum iuris illic insula
      antistat urbem, Noctilucae ab incolis
      sacrata pridem. in insula stagnum quoque
   <font size="2">
    425
   </font>
   tutusque portus. oppidum Menace super.
      qua sese ab undis regio dicta subtrahit,
      Silurus alto mons tumet cacumine.
      adsurgit inde vasta cautes et mare
      intrat profundum. pinus hanc quondam frequens
   <font size="2">
    430
   </font>
   ex se vocari sub sono Graio dedit.
      fanumque ad usque veneris ac veneris iugum
      litus recumbit. porro in isto litore
      stetere crebrae civitates antea
      Phoenixque multus habuit hos pridem locos.
   <font size="2">
    435
   </font>
   inhospitales nunc harenas porrigit
      deserta tellus, orba cultorum sola
      squalent iacentque. veneris ab dicto iugo
      spectatur Herma caespitis Libyci procul,
      quod ante dixit. litus hic rursum patet
   <font size="2">
    440
   </font>
   vacuum incolarum nunc et abiecti soli.
      porro ante et urbes hic stetere plurimae
      populique multi concelebrarunt locos.
      Namnatius inde portus oppidum prope
      se Massienum curvat alto ab aequore
   <font size="2">
    445
   </font>
   sinuque in imo surgit altis moenibus
      urbs Massiena. post iugum Trete eminet
      brevisque iuxta Strongyle stat insula.
      dehinc in huius insulae confiniis
      immensa tergum latera diffundit palus.
   <font size="2">
    450
   </font>
   Theodorus illic (nec stupori sit ibi
      quod in feroci barbaroque sat loco
      cognomen huius Graeciae accipis sono)
      prorepit amnis. ista Phoenices prius
      loca incolebant. rursus hinc se litoris
   <font size="2">
    455
   </font>
   fundunt harenae et litus hoc tres insulae
      cinxere late. hic terminus quondam stetit
      Tartessiorum, hic Herna civitas fuit.
      Gymnetes istos gens locos insederant
      Sicani ad usque praefluentis alveum,
   <font size="2">
    460
   </font>
   nunc destitutus et diu incolis carens
      sibi sonorus Alebus amnis effluit.
      post haec per undas insula est Gymnesia,
      populo incolarum quae vetus nomen dedit,
      Pityussae et inde proferunt sese insulae
   <font size="2">
    465
   </font>
   Baliarium ac late insularum dorsa sunt.
      et contra Hiberi in usque Pyrenae iugum
      ius protulere propter interius mare
      late locati. prima eorum civitas
      Ilerda surgit. litus extendit dehinc
   <font size="2">
    470
   </font>
   steriles harenas. Hemeroscopium quoque
      habitata pridem hic civitas. nunc iam solum
      vacuum incolarum languido stagno madet.
      attollit inde se Sicana civitas,
      propinquo ab amni sic vocata Hibericis.
   <font size="2">
    475
   </font>
   neque longe ab huius fluminis divortio
      praestringit amnis Tyrius oppidum Tyrin.
      dumosa late terga regio porrigit.
      Berybraces illic, gens agrestis et ferox,
      pecorum frequentis intererrabat greges.
   <font size="2">
    480
   </font>
   hi lacte semet atque pingui caseo
      praedure alentes proferebant spiritum
      vicem ad ferarum. post Crabrasiae iugum
      procedit alte ac nuda litorum iacent
      ad usque Onussae Cherronesi terminos.
   <font size="2">
    485
   </font>
   palus per illa Naccararum extenditur.
      hoc nomen isti nam paludi mos dedit
      stagnique medio parva surgit insula
      ferax olivi et hinc Minervae stat sacra.
      fuere propter civitates plurimae.
   <font size="2">
    490
   </font>
   quippe hic Hylactes Hystra Sarna et nobiles
      Tyrichae stetere. nomen oppido vetus,
      gazae incolarum maxime memorabiles,
      per orbis oras. namque praeter caespitis
      fecunditatem, qua pecus, qua palmitem,
   <font size="2">
    495
   </font>
   qua dona flavae Cereris educat solum,
      peregrina Hibero subvehuntur flumine.
      iuxta superbum mons Sacer caput exerit
      Oleumque flumen proxima agrorum secans
      geminos iugorum vertices interfluit.
   <font size="2">
    500
   </font>
   mons quippe Sellus nomen hoc monti est vetus,
      ad usque celsa nubium subducitur
      adstabat istum civitas Lebedontia
      priore saeclo, nunc ager vacuus lare
      lustra et ferarum sustinet cubilia.
   <font size="2">
    505
   </font>
   post haec harenae plurimo tractu iacent,
      per quas Salauris oppidum quondam stetit,
      in quis et olim prisca Callipolis fuit,
      Callipolis illa, quae per altam moenium
      proceritatem et celsam per fastigia
   <font size="2">
    510
   </font>
   subibat auras, quae laris vasti ambitu
      latere ex utroque piscium semper ferax
      stagnum premebat. inde Tarraco oppidum
      et Barcilonum amoena sedes ditium.
      nam pandit illic tuta portus brachia,
   <font size="2">
    515
   </font>
   uvetque semper dulcibus tellus aquis.
      post Indigetes asperi se proferunt,
      gens ista dura, gens ferox venatibus
      lustrisque inhaerens. tum iugum Celebanticum
      in usque salsam dorsa porrigit Thetim.
   <font size="2">
    520
   </font>
   hic adstitisse civitatem Cypselam
      iam fama tantum est. nulla nam vestigia
      prioris urbis asprum servat solum.
      dehiscit illic maximo portus sinu
      cavumque late caespitem inrepit salum.
   <font size="2">
    525
   </font>
   post quae recumbit litus Indiceticum.
      Pyrenae ad usque prominentis verticem.
      post litus illud, quod iacere diximus
      tractu supino, se Malodes exerit
      mons inter undas et tument scopuli duo
   <font size="2">
    530
   </font>
   geminusque vertex celsa nubium petit.
      hos inter autem portus effuse iacet
      nullisque flabris aequor est obnoxium.
      sic omne, late praelocatis rupibus,
      latus ambiere cautium cacumina,
   <font size="2">
    535
   </font>
   interque saxa immobilis gurges latet,
      quiescit aequor, pelagus inclusum stupet.
      stagnum inde Toni montium in radicibus
      Tononitaeque attollitur rupis iugum.
      per quae sonorus volvit aequor spumeum
   <font size="2">
    540
   </font>
   Anystus amnis et salum fluctu secat.
      haec propter undas atque salsa sunt freta,
      at quicquid agri cedit alto a gurgite,
      Ceretes omne et Ausoceretes prius
      habuere duri, nunc pari sub nomine
   <font size="2">
    545
   </font>
   gens est Hiberum. Sordus inde denique
      ac pertinentes usque ad interius mare
      qua piniferae stant Pyrenae vertices
      inter ferarum lustra ducebant diem
      et arva late et gurgitem ponti premunt.
   <font size="2">
    550
   </font>
   in Sordiceni caespitis confinio
      quondam Pyrene civitas ditis laris
      stetisse fertur hicque Massiliae incolae
      negotiorum saepe versabant vices.
      sed in Pyrenen ab columnis Herculis
   <font size="2">
    555
   </font>
   Atlanticoque gurgite et confinio
      Zephyridis orae cursus est celeri rati
      septem dierum. post Pyrenaeum iugum
      iacent harenae litoris Cynetici,
      easque late sulcat amnis Rhoscynus.
   <font size="2">
    560
   </font>
   hoc Sordicenae, ut diximus, glaebae solum est.
      stagnum hic palusque quippe diffuse patet,
      et incolae istam Sordicem cognominant.
      praeterque vasti gurgitis crepulas aquas
      (nam propter amplum marginis laxae ambitum
   <font size="2">
    565
   </font>
   ventis tumescit saepe percellentibus)
      stagno hoc ab ipso Sordus amnis effluit.
      rursusque ab huius effluentis ostiis
      * * *
      . . . . . . . . . . . . . . . .  &lt;litus dehinc&gt;
   <font size="2">
    570
   </font>
   sinuatur alto et propria per dispendia
      caespes cavatur, repit unda largior
      molesque multa gurgitis distenditur.
      tris namque in illo maximae stant insulae
      saxisque duris pelagus interfunditur.
   <font size="2">
    575
   </font>
   nec longe ab isto caespitis rupti sinus
      alter dehiscit insulasque quattuor
      (at priscus usus dixit has omnis Piplas)
      ambit profundo. gens Elesycum prius
      loca haec tenebat atque Naro civitas
   <font size="2">
    580
   </font>
   erat ferocis maximum regni caput.
      hic salsum in aequor amnis Attagus ruit
      Heliceque rursus hic palus iuxta. dehinc
      Besaram stetisse fama casca tradidit.
      at nunc Heledus, nunc et Orobus flumina
   <font size="2">
    585
   </font>
   vacuos per agros et ruinarum aggeres
      amoenitatis indices priscae meant.
      nec longe ab istis Thyrius alto evolvitur
      . . . . .  + cinorus agmen  +. . . . . . . . . .
      * * *
   <font size="2">
    590
   </font>
   * * *
      numquam excitentur fluctuum volumina
      sternatque semper gurgitem Alcyonae quies.
      vertex at huius cautis e regione se
      illi eminenti porrigit, quod Candidum
   <font size="2">
    595
   </font>
   dixi vocari. Blasco propter insula est
      teretique forma caespes editur salo.
      in continenti et inter adsurgentium
      capita iugorum rursum harenosi soli
      terga explicantur seque fundunt litora
   <font size="2">
    600
   </font>
   orba incolarum. Setius inde mons tumet
      procerus arcem et pinifer. Setii iugum
      radice fusa in usque Taurum pertinet.
      Taurum paludem namque gentici vocant
      Orani propinquam flumini. huius alveo
   <font size="2">
    605
   </font>
   Hibera tellus adque Ligyes asperi
      intersecanur. hic sat angusti laris
      tenuique censu civitas Polygium est.
      tum Mansa vicus oppidumque Naustalo
      et urbs impendet + haesicae gentis salo
   <font size="2">
    610
   </font>
   * * *
      * * *
      * * *
      eiusque in aequor Cassius amnis influit.
      at Cimenice regio discedit procul
   <font size="2">
    615
   </font>
   salso ab fluento, fusa multo caespite
      et opaca silvis. nominis porro auctor est
      mons dorsa celsus. huius imos aggeres
      stringit fluento Rhodanus atque scrupeam
      molem imminentis intererrat aequore.
   <font size="2">
    620
   </font>
   Ligures ad undam semel interni maris
      procul extulere. sed quasi exposcit locus
      Rhodani ut fluentum plenius tibi disseram.
      stili immorantis patere tracta, mi Probe.
      quippe amnis ortum, gurgitis lapsum vagi,
   <font size="2">
    625
   </font>
   quas iste gentis lambat unda fluminis
      quantoque manet incolis compendio
      et ostiorum fabimur divortia.
      nivosum in auras erigunt Alpes iugum
      a solis ortu et arva Gallici soli
   <font size="2">
    630
   </font>
   intersecantur scrupeo fastigio
      et anhela semper flabra tempestatibus.
      effusus ille et ore semet exigens
      hiantis antri vi truci sulcat sola
      aquarum in ortu et fonte primo naviger
   <font size="2">
    635
   </font>
   at rupis illud erigentis se latus,
      quod edit amnem, gentici cognominant
      solis columnam. tanto enim fastigio
      in usque celsa nubium subducitur
      meridianus sol ut oppositu iugi
   <font size="2">
    640
   </font>
   conspicuus haut sit, cum relaturus diem
      septentrionum accesserit confinia.
      scis nam fuisse eius modi sententiam
      Epicureorum: non eum occasu premi,
      nullos subire gurgites, numquam occuli,
   <font size="2">
    645
   </font>
   sed obire mundum, obliqua caeli currere,
      animare terras, alere lucis pabulo
      convexa cuncta et invicem regionibus
      certis negati candidam Phoebi facem.
      resi . . . . . . . . . . . . . .
   <font size="2">
    650
   </font>
   * * *
      * * *
      * * *
      meridianam cum secuerit orbitam,
      cum lumen axi Atlantico inclinaverit,
   <font size="2">
    655
   </font>
   ut in supremos ignem Hyperboreos agat,
      Acaemenioque semet ortui ferat,
      discreta in aethrae flectitur curvo ambitu
      metamque transit. cumque nostro obtutui
      iubar negarit atra nox caelo ruit,
   <font size="2">
    660
   </font>
   caecaeque nostra protinus tenebrae tegunt.
      dies at illos clara tunc inluminat,
      septentrione qui superposito rigent.
      cum rursus umbra noctis arctoos habet,
      genus omne nostrum splendidum ducit diem.
   <font size="2">
    665
   </font>
   meat amnis autem a fonte per Tylangios,
      per Daliternos, per Clahilcorum sata
      Lemenicum et agrum - dura sat vocabula
      auremque primam cuncta vulnerantia,
      sed non silenda tibimet ob studium tuum
   <font size="2">
    670
   </font>
   nostramque curam. panditur porro in decem
      flexus recursu gurgitum. stagnum grave,
      plerique tradunt, inserit semet dehinc,
      vastam paludem, quam vetus mos Graeciae
      vocitavit Accion, atque praecipites aquas
   <font size="2">
    675
   </font>
   stagni per aequor egerit. rursum effluus
      artansque sese fluminum ad formam, dehinc
      Atlanticos in gurgites, nostrum in mare
      et occidentem contuens, evolvitur
      patulasque harenas quinque sulcat hostiis.
   <font size="2">
    680
   </font>
   Arelatus illic civitas attollitur,
      Theline vocata sub priore saeculo
      Graio incolente. multa nos Rhodano super
      narrare longo res subegerunt stilo.
      at numquam in illud animus inclinabitur,
   <font size="2">
    685
   </font>
   Europam ut isto flumine et Libyam adseram
      disterminari. Phileus hoc quamquam vetus
      putasse dicat incolas. despectui
      derisuique inscitia haec sit barbara
      et competente denotetur nomine.
   <font size="2">
    690
   </font>
   cursus carnae biduo et binoctio est.
      gens hinc Nearchi Bergineque civitas,
      Salyes atroces, oppidum Mastrabalae
      priscum paludis, terga celsum prominens,
      quod incolentes Cecylistrium vocant,
   <font size="2">
    695
   </font>
   Massilia et ipsa est, cuius urbis hic situs:
      pro fronte litus praeiacet, tenuis via
      patet inter undas, latera gurges adluit,
      stagnum ambit urbem et unda lambit oppidum
      laremque fusa civitas paene insula est,
   <font size="2">
    700
   </font>
   sic aequor omne caespiti infudit manus.
      labos at olim conditorum diligens
      formam locorum et arva naturalia
      evicit arte. siquae prisca te iuvat
      haec in novella nominum deducere.
   <font size="2">
    705
   </font>
  </p>
  <p class="border">
  </p>
 </body>
</div>