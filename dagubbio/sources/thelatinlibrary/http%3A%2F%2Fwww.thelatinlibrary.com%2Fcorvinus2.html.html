<div>
 Laurentius Corvinus: Epithalamium
 <body>
  <p class="pagehead">
   LAURENTII CORVINI EPITHALAMIUM IN NUPTIIS SIGISMUNDI, REGIS POLONIAE ET BONAE SPHORICIAE
  </p>
  <p class="border">
  </p>
  <p>
   Edite Cesarea, Rex magne, propagine et ingens
           Stemmate de veteri nobilitatis honos,
      Cuius ad excelsi solii sapientia dextram
           Robur et ad levam cum bonitate sedent,
      Erigone ante oculos niveo stat fortis amictu
   <span>
    5
   </span>
   Olim te superis impositura plagis.
      Ingenio quamvis hebeti sum, frigore durus
           Slesiaco et sensus obriguere mei,
      Nostra Ariadneae nam Slesia adacta coronae
           Sub Septem gemino mersa Trione iacet.
   <span>
    10
   </span>
   Nec mihi in Ausoniis unquam studuissc palaestris
           Non Helicona sacrum scandere sorte datum est;
      Te licet augusta deceat gravitate verendum
           Aurea Maeonia barbitos acta manu;
      Me tamen alma tuo radians in pectore virtus
   <span>
    15
   </span>
   Impulit exiguae tendere plectra lyrae,
      Quam mihi Palladia pius ista Phoebus in urbe
           Compactam fidibus praebuit imparibus
      Cum tibi clivosi stabilis moderator Olympi
           Sarmaticae gentis contulit imperium,
   <span>
    20
   </span>
   Gentis Martigenae, quae quondam fida Quirino
           Strenuaque Evandri tempore regis erat,
      Gentis, quae fato profugi de sanguine claro
           Principium traxit praesidis Ausonii,
      Cum modo nulla tibi sit successura virilis
   <span>
    25
   </span>
   Proles, virtutem et sceptrum habitura tuum,
      Venit Iapygiae laeta telluris: ab ora
           Praestanti in thalamos virgo pudore tuos.
      Venit et ipsa tuae longaeva ab origine gentis
           Augeat ut prisce nobilitatis opus.
   <span>
    30
   </span>
   Et velut Evandri nomen venerabile regis
           Denotat insignem cum bonitate virum:
      Sic regina Bona est praeclarum nomen adepta
           Congrua cumque suis nomina rebus habet.
      Omnibus Arctois longe praelata puellis
   <span>
    35
   </span>
   Ingenio, eloquio, moribus atque fide.
      Splendidior tanto faciem, quanto aurea Phoebe
           Ignibus effulget clarior aethereis.
      Lucifer Eois et quanto lotus in undis
           Cetera candidior quam nitet astra poli.
   <span>
    40
   </span>
   Cui Venus egregios oculorum inflavit honores
           Fulgidus atque animum Iuppiter ingenuum:
      Et licet ante tuam Tritonia Pallas in urbem
           Venit ab Arctois Marte fugata plagis,
      Et pulchram sapiens in ea sibi condidit arcem
   <span>
    45
   </span>
   Cirrheum temnens Phoebus Apollo iugum,
      Quasque prius Rhodope sinuosus et audiit Hebrus
           Nunc audit Musas Vistula dulcisonas;
      Pegasides tamen haec, quas possidet Itala tellus
           Infert gymnasio sponsa venusta tuo.
   <span>
    50
   </span>
   Sic quas quondam habuit tellus Memphitica et omnis
           Graecia, nunc retinet Sarmatia dives opes,
      Quae longe exsuperant aurum omne quod Arcades Ursae
           Axis et oppositus vesper et ortus habent.
      Prima etiam docte signant fundamina Crocae
   <span>
    55
   </span>
   Haec loca Pierio grata fuisse choro.
      Arce sub hac celsa rupes cava pandit hiatum
           Immensum, laterum brachia bina rigent.
      Intus acuta silex roroque simillima tofo
           In testudineum cedit abesa specum
   <span>
    60
   </span>
   Caecus et in latebris sedet error, tecta putares
           Unde per insuetum Daedalus ibat iter;
      Hic se condiderat draco saevus, acerba colono
           Pestis et admoto maximus hostis agro.
      Haec ubi militibus Gracci est ad inhospita ventum
   <span>
    65
   </span>
   Occupat hirsutus culmina summa frutex.
      Quae pulchrae Dryades Satyri et coluere petulci
           Istula quasque suo Naiades amne fovet,
      Hic ubi Cracovia est stabat densissima dumis
           Silva bisontinis dulce cubile feris.
   <span>
    70
   </span>
   Sorte aderat medica grandaevus in arte colonus,
           Cui dederat doctum curva senecta caput;
      Is pecudum spolia ignifero cum sulphure miscens
           Illa venenosae praebet edenda ferae;
      Ignoscunt fibrae, nimius calor intima siccat
   <span>
    75
   </span>
   Viscera, flumineae saepe bibuntur aquae,
      Quoque magis potant sitiunt magis ora liquores
           Dum tumor in bibulam pergis aquose cutem.
      Impatiens gelidi laticis moribunda dehiscit
           Hydra et cum tumido vita fluore fugit.
   <span>
    80
   </span>
   Hinc sibi montano princeps in culmine sedem
           Adque pedem rupis moenia prima locat.
      A duce munifico capit urbs haec regia nomen,
           Viveret ut multos Graccus in orbe dies,
      Convolat ingenti Phoebeius ales acervo
   <span>
    85
   </span>
   Ad putridas magna garrulitate dapes,
      Cuius ab assiduo fertur clamore, futurum
           Cracovia auspicium sedis Apollineae.
      Cui tua Romuleam non abs ratione Minervam
           Nunc tulit a Latio sponsa profecta solo.
   <span>
    90
   </span>
   Sic non fortuito nec casu contigit ullo,
           Sed tibi connubium hoc fata dedere deum;
      Quod stabile efficiat pater optimus aetheris alti
           Qui geminos uno firmat in axe polos.
      Et te mellifluo caeli cum rore vigoret
   <span>
    95
   </span>
   Fecundetque tori claustra pudica tui,
      Ut sis magnifici et generosi sanguinis auctor
           Inque tua vivat posteritate genus.
      Splendida te faciat coniunx cum prole parentem
           Auctura populi regna superba tui,
   <span>
    100
   </span>
   Strenua fulmineo quae sit cum Marte, profanas
           Eversura tuas, perfide Mosce, domos.
      Illustresque tua veniant de prole nepotes,
           Qui Scythiae gentes Massagetasque regant.
      Et dicione sua Maeotica Cymmeriorum
   <span>
    105
   </span>
   Regna premant tenebris obsita perpetuis.
      Sic tua progenies regnum fortissime et altum
           Nomen, perdurent tempus in omne tuum.
      Nec ruat in praeceps tua magni gloria regni
           Istula Danubias donec inundat aquas.
   <span>
    110
   </span>
  </p>
  <p class="border">
  </p>
 </body>
</div>