<div>
 P. VERGILI MARONIS ECLOGA SEPTIMA
 <body>
  <p class="pagehead">
   P. VERGILI MARONIS ECLOGA SEPTIMA
  </p>
  <p class="internal_navigation">
  </p>
  <p>
   <font size="3">
    Meliboeus
   </font>
  </p>
  <p>
   Forte sub arguta consederat ilice Daphnis,
      compulerantque greges Corydon et Thyrsis in unum,
      Thyrsis ouis, Corydon distentas lacte capellas,
      ambo florentes aetatibus, Arcades ambo,
      et cantare pares et repondere parati.
   <font size="2">
    5
   </font>
   Huc mihi, dum teneras defendo a frigore myrtos,
      uir gregis ipse caper deerrauerat; atque ego Daphnim
      adspicio. Ille ubi me contra uidet: "Ocius" inquit
      "huc ades, o Meliboee; caper tibi saluos et haedi,
      et, si quid cessare potes, requiesce sub umbra.
   <font size="2">
    10
   </font>
   Huc ipsi potum uenient per prata iuuenci;
      hic uiridis tenera praetexit harundine ripas
      Mincius, eque sacra resonant examina quercu."
      Quid facerem? Neque ego Alcippen, nec Phyllida habebam,
      depulsos a lacte domi quae clauderet agnos,
   <font size="2">
    15
   </font>
   et certamen erat, Corydon cum Thyrside, magnum.
      Posthabui tamen illorum mea seria ludo.
      Alternis igitur contendere uersibus ambo
      coepere; alternos Musae meminisse uolebant.
      Hos Corydon, illos referebat in ordine Thyrsis.
   <font size="2">
    20
   </font>
  </p>
  <p>
   <font size="3">
    Corydon
   </font>
  </p>
  <p>
   Nymphae, noster amor, Libethrides, aut mihi carmen,
      quale meo Codro, concedite (proxima Phoebi
      uersibus ille facit), aut, si non possumus omnes,
      hic arguta sacra pendebit fistula pinu.
  </p>
  <p>
   <font size="3">
    Thyrsis
   </font>
  </p>
  <p>
   Pastores, hedera nascentem ornate poetam,
   <font size="2">
    25
   </font>
   Arcades, inuidia rumpantur ut ilia Codro;
      aut, si ultra placitum laudarit, baccare frontem
      cingite, ne uati noceat mala lingua futuro.
  </p>
  <p>
   <font size="3">
    Corydon
   </font>
  </p>
  <p>
   Saetosi caput hoc apri tibi, Delia, paruos
      et ramosa Micon uiuacis cornua cerui.
   <font size="2">
    30
   </font>
   Si proprium hoc fuerit, leui de marmore tota
      puniceo stabis suras euincta coturno.
  </p>
  <p>
   <font size="3">
    Thyrsis
   </font>
  </p>
  <p>
   Sinum lactis et haec te liba, Priape, quotannis
      exspectare sat est: custos es pauperis horti.
      Nunc te marmoreum pro tempore fecimus; at tu,
   <font size="2">
    35
   </font>
   si fetura gregem suppleuerit, aureus esto.
  </p>
  <p>
   <font size="3">
    Corydon
   </font>
  </p>
  <p>
   Nerine Galatea, thymo mihi dulcior Hyblae,
      candidior cycnis, hedera formosior alba,
      cum primum pasti repetent praesepia tauri,
      si qua tui Corydonis habet te cura, uenito.
   <font size="2">
    40
   </font>
  </p>
  <p>
   <font size="3">
    Thyrsis
   </font>
  </p>
  <p>
   Immo ego Sardoniis uidear tibi amarior herbis
      horridior rusco, proiecta uilior alga,
      si mihi non haec lux toto iam longior anno est.
      Ite domum pasti, si quis pudor, ite, iuuenci.
  </p>
  <p>
   <font size="3">
    Corydon
   </font>
  </p>
  <p>
   Muscosi fontes, et somno mollior herba,
   <font size="2">
    45
   </font>
   et quae uos rara uiridis tegit arbutus umbra,
      solstitium pecori defendite: iam uenit aestas
      torrida, iam lento turgent in palmite gemmae.
  </p>
  <p>
   <font size="3">
    Thyrsis
   </font>
  </p>
  <p>
   Hic focus et taedae pingues, hic plurimus ignis
      semper, et adsidua postes fuligine nigri;
   <font size="2">
    50
   </font>
   hic tantum Boreae curamus frigora, quantum
      aut numerum lupus aut torrentia flumina ripas.
  </p>
  <p>
   <font size="3">
    Corydon
   </font>
  </p>
  <p>
   Stant et iuniperi et castaneae hirsutae;
      strata iacent passim sua quaeque sub arbore poma;
      omnia nunc rident: at, si formosus Alexis
   <font size="2">
    55
   </font>
   montibus his abeat, uideas et flumina sicca.
  </p>
  <p>
   <font size="3">
    Thyrsis
   </font>
  </p>
  <p>
   Aret ager; uitio moriens sitit aeris herba;
      Liber pampineas inuidit collibus umbras:
      Phyllidis aduentu nostrae nemus omne uirebit,
      Iuppiter et laeto descendet plurimus imbri.
   <font size="2">
    60
   </font>
  </p>
  <p>
   <font size="3">
    Corydon
   </font>
  </p>
  <p>
   Populus Alcidae gratissima, uitis Iaccho,
      formosae myrtus Veneri, sua laurea Phoebo,
      Phyllis amat corylos; illas dum Phyllis amabit,
      nec myrtus uincet corylos, nec laurea Phoebi.
  </p>
  <p>
   <font size="3">
    Thyrsis
   </font>
  </p>
  <p>
   Fraxinus in siluis pulcherrima, pinus in hortis,
   <font size="2">
    65
   </font>
   populus in fluuiis, abies in montibus altis:
      saepius at si me, Lycida formose, reuisas,
      fraxinus in siluis cedat tibi, pinus in hortis.
  </p>
  <p>
   <font size="3">
    Meliboeus
   </font>
  </p>
  <p>
   Haec memini, et uictum frustra contendere Thyrsim.
      Ex illo Corydon Corydon est tempore nobis.
   <font size="2">
    70
   </font>
  </p>
 </body>
</div>