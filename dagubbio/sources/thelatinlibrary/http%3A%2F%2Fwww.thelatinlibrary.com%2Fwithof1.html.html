<div>
 Johann Hildebrand Withof
 <body>
  <p class="pagehead">
   JOHANN HILDEBRAND WITHOF
      NULLAM FASTUM SIMULATA MODESTIA INTOLERABILIOREM ESSE
  </p>
  <p class="border">
  </p>
  <p>
   Nil exstitisse credo taediosus,
      Quoque magis stomacho
      Queat moveri nausea,
  </p>
  <p>
   Servile quam si, quale crebo cernitur,
      Insimul &amp; tumidum,
      Sibique dissidens genus,
  </p>
  <p>
   Se continentis &amp; modestae mimica
      Mentis habere notam
      Putavit histrionia.
  </p>
  <p>
   Quod nescit ipsa, quodque nescitum suis
      Cernit opesa cohors
      Mirae choragis gloriae,
  </p>
  <p>
   Periculosum ceteris cunctis opus,
      Seu vetitum penitus,
      Audaxque tentamen vocat.
  </p>
  <p>
   Sibique mox nitore pinguis ingeni
      (Pingua cuncta nitent)
      Et nube frontis perplacens,
  </p>
  <p>
   Ac si cathedra sit tribunal Aeaci,
      Considet ipsa gravis
      Iudex in audaces viros,
  </p>
  <p>
   Non acquiescentes iis, qui scilicet
      Lampada tradiderint
      Dis approbantibus sibi;
  </p>
  <p>
   Aut forte si quis municeps in hanc tribum
      Blanditiis veniat,
      Posthac honorum perticeps.
  </p>
  <p>
   Quid iam veremur? Veritas mersum caput
      Democriti puteo
      Tantis ministris efferet:
  </p>
  <p>
   Ni mox relabens, Orphei coniux velut,
      Implicitum doleat
      Coenoque &amp; algis pluribus;
  </p>
  <p>
   Quam non amari, non, ut aiunt, expeti,
      Laudibus at caveae
      Levis studeri, dixeris:
  </p>
  <p>
   Quam non amare Virginem tales procos,
      Quisquilias solitos
      Iactare, deieraveris.
  </p>
  <p>
   Opes requirit illa Mentis, &amp; simul
      His aliisque eatum
      Prudenter utendi modum.
  </p>
  <p>
   Mihi magister, censor est summus mihi,
      Nil tumidae vitio,
      Nil Mentis angustae parans;
  </p>
  <p>
   Gestumque quid, non quo loco, vel cui viro,
      Tros Rutulusve fuat,
      Hoc debeatur, pensitans.
  </p>
  <p>
   Hic est modestus; hic Virtutis improbe
      Non habitum Vitio,
      Sacrumve nomen induet,
  </p>
  <p>
   Iudex severus seriusque, scenici
      Diffugiente procul
      Pudoris arrogantia.
  </p>
  <p class="border">
  </p>
 </body>
</div>