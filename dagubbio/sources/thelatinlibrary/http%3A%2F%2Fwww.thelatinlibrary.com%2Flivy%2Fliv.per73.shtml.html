<div>
 Periocha LXXIII
 <body>
  <p class="pagehead">
   TITI LIVI AB URBE CONDITA LIBER LXXIII PERIOCHA
  </p>
  <p class="border">
  </p>
  <p>
   L. Iulius Caesar cos. male aduersus Samnites pugnauit. Nola colonia in potestatem Samnitium uenit cum L. Postumio praetore qui ab his interfectus est.
  </p>
  <p>
   Complures populi ad hostes defecerunt. Cum P. Rutilius cos. parum prospere aduersus Marsos pugnasset et in eo proelio cecidisset, C. Marius, legatus eius, meliore euentu cum hostibus acie conflixit.
  </p>
  <p>
   Seruius Sulpicius Paelignos proelio fudit.
  </p>
  <p>
   Q. Caepio, legatus Rutili, cum obsessus prospere in hostes inrupisset, et ob eum successum aequatum ei cum C. Mario esset imperium, temerarius factus et circumuentus insidiis fuso exercitu cecidit.
  </p>
  <p>
   L. Iulius Caesar cos. feliciter aduersus Samnites pugnauit. Ob eam uictoriam Romae saga posita sunt.
  </p>
  <p>
   Et ut uaria belli fortuna esset, Aeserna colonia cum M. Marcello in potestatem Samnitium uenit, sed et C. Marius proelio Marsos fudit, Hierio Asinio, praetore Marrucinorum, occiso.
  </p>
  <p>
   C. Caelius in Gallia transalpina Salluuios rebellantes uicit.
  </p>
 </body>
</div>