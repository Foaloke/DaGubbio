<div>
 Avienus: Periegesis
 <body>
  <p class="pagehead">
   RUFUS FESTUS AVIENUS
      PERIEGESIS seu DESCRIPTIO ORBIS TERRARUM
  </p>
  <p class="border">
  </p>
  <p>
   Qua protenta iacent vastae divortia terrae
      et qua praecipiti volvuntur prona meatu
      flumina per terras, qua priscis inclyta muris
      oppida nituntur, genus hoc procul omne animantum
      qua colit, Aoniis perget stilus impiger orsis.
   <font size="2">
    5
   </font>
   ardua res, musae. deus, en deus intrat Apollo
      pectora, fatidicae quatiens penetralia Cirrhae.
      Pierides, toto celeres Helicone venite,
      concinat et Phoebo vester chorus; Oceanumque,
      carminis auspicium, primum memorate camenae.
   <font size="2">
    10
   </font>
   Oceani nam terra salo praecingitur omnis,
      parva ut caeruleo caput effert insula ponto:
      nec tamen extremo teres est situs undique in orbe,
      qua colitur populis, qua tellus paret aratro;
      sed, matutino qua caelum sole rubescit,
   <font size="2">
    15
   </font>
   latior, accisi curvatur caespitis arvo,
      cetera protentus. tria sunt confinia terrae
      unius: est primum Libyae Europaeque Asiaeque.
      Aequore ab Hesperio qua se salis insinuat vis,
      terrarumque cavis illabitur, arduus Atlas
   <font size="2">
    20
   </font>
   qua iuga celsa tumet, Libyae sese explicat ora:
      finis huic Gades, septenaque gurgite vasto
      ora procul Nili, Phariorum ubi gleba recumbit,
      et Pelusiaci celebrantur templa Canopi.
      Europaeque dehinc laevum est latus: at procul ambas
   <font size="2">
    25
   </font>
   una Asia, inclinans geminis se cornibus, urget
      desuper, ac rupti divortia continet orbis.
      Europam atque Asiam Tanais disterminat amnis
      hic se Sarmaticis evolvens finibus alta
      scissus Araseo prius aequore, iam suus unda
   <font size="2">
    30
   </font>
   effluit in Scythiam: procul hinc Maeotida Tethyn
      intrat, et inserto freta pellit vasta fluento,
      Ismaricique riget semper flabris aquilonis.
      at qua piscosi gurges strepit Hellesponti,
      vis obliqua sali tepidum procumbit in austrum,
   <font size="2">
    35
   </font>
   terrarumque trium modus est mare, donec in alti
      ora procul Nili late Thetis efflua serpat.
      altera pars orbem telluris limite findit.
      caespes terga iacens Asiae succedit in oras,
      immensusque modi protenditur. hic latus artans
   <font size="2">
    40
   </font>
   Caspia contingit freta desuper, atque tumenti
      proximus Euxino est: Asiam conterminus iste
      Europamque secat. tellus sese altera in austrum
      porrigit, insertoque sinus interiacet agro
      aestuat); et Libycis Asiam discernit ab oris
   <font size="2">
    45
   </font>
   sic diversa fuit sententia, rite quis orbi
      limes haberetur. totum hoc circumlatrat aestus,
      et maris infesti moles ligat. una furenti
      natura est pelago, pelagi sed nomina mille,
      aequor ut innumeris terrarum admoverit oris.
   <font size="2">
    50
   </font>
   qua se blanda satis intendunt flabra favoni,
      Hesperium Oceano mare terras intrat ab alto.
      axe Lycaoniae rursum facis, atque ubi dura
      belligeratores nutrit tellus Arimaspas,
      nomine Saturni late iacet aequoris unda.
   <font size="2">
    55
   </font>
   hic densata sali stant marmora, pigraque ponti
      se natura tenet, numquam ruit effluus umor:
      mortuus hic Graio perhibetur gurges in usu
      denique, quod lento stupeat plaga salsa profundo,
      vel quod sole carens pars orbis taetra rigescat.
   <font size="2">
    60
   </font>
   vis hebes has oras ardor Titanius afflat,
      vis evecta dies illuminat, omneque late
      at qua prima dies rutilo sustollitur ortu,
      aureus et tremulas late rubor inficit undas,
      Eoum pelagus, freta dicunt Indica pandi.
   <font size="2">
    65
   </font>
   propter Erythraei tenduntur dorsa profundi,
      Aethiopumque salum diffunditur. hic notus aethram
      urit, et hic aestu radiorum Phoebus anhelo
      arva coquit: sterilis regio est, et inhospita late
      aret humus, cassaeque solo torrentur harenae.
   <font size="2">
    70
   </font>
   Oceanus sic cuncta vago complectitur aestu,
      undique sic unus terras interminus ambit,
      innumerosque sinus cavat illabentibus undis
      desuper: e multis celebri sub nomine tantum
      quattuor infuso late sale terga dehiscunt.
   <font size="2">
    75
   </font>
   primus in orbe sinus vasti maris aequora gignit,
      gurgitis Hesperii: procul hic protentus in ortus
      faucibus a Libycis aestum trahit, atque ubi laetam
      caespite sub pingui pandit Pamphylia glebam,
      deficit, et curva sinuatur litoris ora.
   <font size="2">
    80
   </font>
   alter item est primo brevior, maiorque duobus.
      hic prolapsus aquaest, boreali fusus ab alto,
      terga procelloso turgescit Caspia fluctu.
      Hyrcanum hoc pelagus pars nominat. hinc duo rursum
      ora patent ponti: geminus sinus aequoris intrat,
   <font size="2">
    85
   </font>
   telluremque cavat, qua se notus axe tepenti
      erigit. horum unus vada longe Persica fundit,
      Caspia conversus procul in freta; porrigiturque
      quartus Arabs, tumet hic rapido per aperta fluento,
      Eusinumque salum videt eminus. en tibi rursum
   <font size="2">
    90
   </font>
   aequoris Hesperii tractus loquar: istius unda
      lambit terga soli, qua se vagus explicat orbis.
      nam vel caeruleo loca circumplectitur aestu,
      vel celso demissa iugo confinia radit,
      moenia vel fusi praestringit gurgite ponti.
   <font size="2">
    95
   </font>
   in zephyrum tellus extenditur, oraque terrae
      ultima proceras subducit in astra columnas.
      Hic modus est orbis Gadir locus, hic tumet Atlas
      arduus, hic duro torquetur cardine caelum,
      hic circumfusis vestitur nubibus axis.
   <font size="2">
    100
   </font>
   et primum ruptas se pontus Hibericus illinc
      inserit in terras: caput autem principiumque
      Europae et Libyae est. mediis infunditur oris,
      irrepitque salum. scopuli stant ardui utrimque:
      unus enim Europam, Libyam procul aspicit alter.
   <font size="2">
    105
   </font>
   sic discreta freto procera cacumina celsis
      emicuere iugis, sic intrant saxa profundum,
      sic subeunt nubes, sic caelum vertice fulcit
      Maura Abila, et dorso consurgit Hiberica Calpe.
      Gallicus hinc aestus provolvitur. hic super urbem
   <font size="2">
    110
   </font>
   Massiliam gens Graia colit, Ligurumque tumescit
      aequor, et indomito tellus iacet Itala regno.
      Ausonis haec regio est; pubi genus ab Iove summo.
      qua se flabra trucis boreae per inhospita terrae
      eructant caelo, populis caput Aeneadarum,
   <font size="2">
    115
   </font>
   alba dehinc cautes est terminus: haec freta propter
      Trinacriae summa consurgit litoris ora.
      evolvuntur item vada fusi caerula ponti;
      insula qua Cyrnus fluctu madet alludente,
      litoris ostriferi protendens latius undam,
   <font size="2">
    120
   </font>
   Sardiniamque dehinc moles circumflua cingit
      aequoris, et cano spumant freta concita fluctu.
      hinc Tyrrhena sali sunt agmina, qua notus axem
      umidus inclinat: qua lux se rursus eoa
      emergit pelago, Siculi maris aestuat unda,
   <font size="2">
    125
   </font>
   obliquumque quatit gurges protentior altum
      usque in saxosi Pachyni iuga. plurimus inde
      in Cretam trahitur ponti tumor: hicque procul se
      inclinat rupes, atque obvia fluctibus altis
      ingreditur pelagus Gortynia moenia iuxta,
   <font size="2">
    130
   </font>
   ac procumbentis sola propter pinguia Phaesti.
      Prona mari cautes extenditur, ut ferus ora
      est aries, ultroque minax petit obvia fronte:
      denique sic olli nomen prior indidit aetas:
      nec minus Italiam cornu prospectat acuto
   <font size="2">
    135
   </font>
   litoris, et rapidi perflatur Iapygis ore.
      hinc se rursus aquis Hadriatica marmora fundunt
      in borean, zephyrumque dehinc deflexa parumper
      alta petunt, rauco penitus repentia fluctu:
      hic sinus Ionius curvatur litoris acta,
   <font size="2">
    140
   </font>
   caespitis et gemini tellus irrumpitur alto.
      nam qua caeruleis pontus sese inserit undis,
      Illyris in dextris pandit regionibus agros,
      Emathiamque super sulcat genus acre virorum:
      Ausonidum laevast. hinc longo caespite tellus
   <font size="2">
    145
   </font>
   funditur, et varia populorum pube domantur
      arva soli. trina haec pelagi circumtonat unda.
      nam qua se zephyri sustollunt flabra, profundum
      Tyrrheni est pelagi; qua se notus erigit aethra,
      Sicanum late fluitat mare: qua procul autem
   <font size="2">
    150
   </font>
   spirat ab eois pulcher regionibus eurus,
      Ionii sunt terga sali. sic Itala tellus
      a circumfusis latus amplum lambitur undis.
      efflua post Siculi moles evolvitur alti,
      inque notum late vada ponti caerula serpunt,
   <font size="2">
    155
   </font>
   donec harenosae se attollant aequore Syrtes,
      infidumque rati tenuent mare. languida quippe
      aequore iam fesso sese trahit unda per ambas.
      montibus ab Siculis capit autem prona meatum,
      Cretaeisque iugis mox Syrtes inter oberrat
   <font size="2">
    160
   </font>
   parcior, et tenui praetexens ima fluento.
      rursus ab Idaea Salmonide porrigit aequor
      se geminum: nautae Pharium dixere profundum,
      quod procul in Casiae vergit confinia cautis:
      Sidoniique dehinc late salis aestuat unda,
   <font size="2">
    165
   </font>
   Issicus immodico donec sinus ore patescat,
      aequoris et nostri sit terminus: arva ubi late
      pinguia proceris Cilicum versantur aratris.
      curva salo forma est: hinc sese marmora ponti
      in zephyrum torquent, ac flexu lubricus errat
   <font size="2">
    170
   </font>
   gurges, et exesas illabitur unda lacunas.
      sic virosorum prolixa volumina sese
      sponte cerastorum facili sub viscere curvant;
      sic spiras crebro sinuat draco, seque vel orbe
      colligit inclinans, vel pronis agmina longe
   <font size="2">
    175
   </font>
   tractibus absolvit: stridet nemus undique totum,
      pestifero afflatu serpens vagus inquinat aethram.
      haut secus illapso penetrantur litora fluctu,
      et rursum tellus init aequora: iugis ubique
      mugitus pelago est, gemitu loca cuncta resultant.
   <font size="2">
    180
   </font>
   Imminet huic late Pamphylia, subluit illic
      unda Chelidonias, illisum murmurat aequor,
      saepius et crebra spumescunt aequora rupe,
      terminus his cautis Patareidis eminet arcis.
      ac rursum in zephyrum vada semet caerula curvant.
   <font size="2">
    185
   </font>
   hinc salis Aegaei tractus tonat, inque Bootis
      plaustra dehinc rapidi flectuntur marmora Nerei,
      saxosis Sporadum saepe obluctantia ripis.
      non aliud tanta consurgit mole profundum,
      non sic curva Thetis fluctu tumet: extimus olli
   <font size="2">
    190
   </font>
   in Tenedum cursus, pelagi caput incipit Imbro.
      caespitis hinc proni protendens dorsa Propontis,
      flatibus ex boreae tepidum procumbit in austrum,
      immensaeque Asiae populos alit ubere terrae.
      hinc artas inter fauces atque obvia saxa
   <font size="2">
    195
   </font>
   Thracius angustas discludit Bosphorus oras,
      Bosphorus Inachiae subvector virginis olim.
      nam vicina sibi stant litora; terraque parci
      faucibus oris hiat, pronam sinus evomit undam:
      proxima non alibi tantum divortia cernas
   <font size="2">
    200
   </font>
   caespitis: hac pecoris cursu sternacis in aequor
      Inachis illata est; sic pectus canduit ira,
      Paelicis et tanto divam dolor extulit igni.
      illic instabili fama est sale saxa moveri,
      inferrique sibi flabris urgentibus oras:
   <font size="2">
    205
   </font>
   hic rigidas errare ferunt per marmora cautes,
      et nunc ora sali vastas praetendere rupes,
      nunc aperire sinum: gemit amplo murmure pontus,
      seu quod collisas Thetis indignata per arces
      saeviat obiectis; seu quod brevis exitus undas
   <font size="2">
    210
   </font>
   exerat, et strictis eructet faucibus aequor.
      interius lato pontus se gurgite fundit,
      undarumque procul latus explicat, aurea Phoebi
      qua rota purpureo repetit convexa sub ortu.
      sic obliqua maris panduntur denique dorsa,
   <font size="2">
    215
   </font>
   ut matutinis inclinent aequora habenis,
      longior aut boreae concedat gurges in axem.
      Pontus enim nostrae sinus est amplissimus undae.
      Huic Asia ab laevis praecingitur Europamque
      excipit, adversusque dehinc se Thracius artat
   <font size="2">
    220
   </font>
   Bosphorus et tenui vix panditur oris hiatu
      at qua diducto pontus distenditur aestu,
      et porrecta mari terrae iuga longius intrant
      in pelagus, tractuque vago sua litora linquunt,
      caespite Paphlagonum prodit saxosa Carambis.
   <font size="2">
    225
   </font>
   altera se cautes similis procul arietis ori,
      dura pruinoso qua torpet Taurica caelo,
      exerit, et tenta late premit aequora fronte.
      eminus ista notum videt, arctos eminus illa.
      porro inter fluctus ac fusi marmora ponti
   <font size="2">
    230
   </font>
   proxima celsorum sic sunt sibi dorsa iugorum,
      quamvis vasta sali moles interfluit arces,
      ut gemini sit forma maris. sed brachia pontus,
      finibus arctois, eoae lucis in ortum,
      et qua prona dies atris involvitur umbris,
   <font size="2">
    235
   </font>
   molliter inclinans, Scythici speciem facit arcus;
      at tepidi de parte noti directior oram,
      continuumque iacens, rigidi sub imagine nervi
      tenditur: excedit confinia sola Carambis
      in borean vergens. boreali rursus in arcto
   <font size="2">
    240
   </font>
   ore sinus patulo Maeotidis alta paludis
      aequora prorumpunt: Scytha late barbarus oras
      incolit, et matrem ponti cognominat undam.
      sola parens ponto, genetrix haec sola fluentost:
      hoc se fonte trahunt vaga glauci marmora ponti,
   <font size="2">
    245
   </font>
   Cimmerio prolapsa sinu; nam Bosphorus illic
      Cimmerius fauces aperit: circumque superque
      Cimmeris, gens dura, colunt. hic ardua Taurus
      in iuga consurgit, caelumque cacumine fulcit
      verticis, et celsis late caput inserit astris.
   <font size="2">
    250
   </font>
   huc, mirante salo, quondam sese intulit Argo
      Thessala, et innantem stupuerunt aequora cumbam.
      sic vasti moles pelagi interfunditur oras:
      sic se forma maris toto procul explicat orhe.
      Nunc tibi tellurem versu loquar: incute docto,
   <font size="2">
    255
   </font>
   Phoebe, chelyn plectro. musis intermina vita
      permanet, et memori laus semper pullulat aevo.
      indefessa tuae sint mentis acumina, lector,
      sudorisque mei patulo bibe carmina rictu:
      dulcis in his haustus, meritum grave, gratia perpes.
   <font size="2">
    260
   </font>
   Ergo solum terraeque Libystidis ora per austrum
      tenditur, eoae procul in confinia lucis.
      Gades principium est; caput huius caespitis autem
      artius angusto conducit litora tractu,
      Oceanique salum cuneo subit: istius orae
   <font size="2">
    265
   </font>
   terminus immensis Arabum concluditur undis.
      at latus hoc terra diffusius explicat agros,
      arvaque tenta patent. haec pingui caespite tellus
      Aethiopum est nutrix, qui nigros propter Erembas
      extremi Libyae curvo sola vomere sulcant:
   <font size="2">
    270
   </font>
   et rursum Aethiopes soli subiecta cadenti
      arva tenent. sic scissa virum gens ultima terrae
      incolit: hos afflant rutilae incunabula lucis;
      hi iam praecipitis terrentur solis habenis.
      propter proceras zephyri regione columnas
   <font size="2">
    275
   </font>
   Mauri habitant; his fluxa fides et inhospita semper
      corda rigent; trahitur duris vaga vita rapinis.
      proxima se late Numidarum pascua tendunt,
      Massyliique super populi per aperta locorum
      palantes agitant. certi laris inscia gens est:
   <font size="2">
    280
   </font>
   nunc in dumosas erepunt denique rupis,
      nunc quatiunt campos, nunc silvas inter oberrant
      coniugibus natisque simul: cibus aspera glando
      omnibus: haud ollis sulcatur caespes aratro:
      non his mugitus pecudum strepit. inclyta post hos
   <font size="2">
    285
   </font>
   moenia consurgunt Tyriae Carthaginis: illa
      urbs Phoenissa prius, Libyci nunc ruris alumna,
      paci blanda quies, et bello prompta cruento.
      ast hinc in Syrtim praeceps ruit unda minorem,
      ulteriusque dehinc qua lux se reddit Olympo,
   <font size="2">
    290
   </font>
   maior vasta sibi late trahit aequora Syrtis,
      infidumque rati pelagus furit: ardua quippe
      undarum moles Tyrrheno cogitur aestu,
      curvatumque salum quatit amplo litora fluctu;
      ecce alias lento prorepit gurgite Nereus,
   <font size="2">
    295
   </font>
   undaque vix tenuis siccas praetexit harenas.
      immemor ergo modi semper natura duabus
      Syrtibus, et classem sors crebro caeca fatigat.
      ambarum medio procera Neapolis arcem
      surrigit: hanc rursum gens late prisca virorum
   <font size="2">
    300
   </font>
   Lotophagi includunt: diros Nasamonas at inde
      aspice, quis quondam populorum examina multa
      versavere solum, multo sonuere per agros
      balatu pecudes: nunc lati iugera campi
      et grege nuda iacent, et sunt cultoribus orba.
   <font size="2">
    305
   </font>
   Ausonis haec duro vastavit dextera bello:
      Ausonis invicti gens roboris una per orbem
      arma tulit: pubem Latiam ferus horruit Hister,
      Romanas aquilas Rhodanus tremit, Italidum vi
      maesta paludivagos Germania flevit alumnos.
   <font size="2">
    310
   </font>
   Illi caeruleas attingunt aequoris undas:
      at qua navigero tellus discedit ab aestu,
      innumerae gentes, populorum examina mille
      arva tenent. hic fata canit venerabilis Hammon,
      mugit harenosis nemus illic denique lucis.
   <font size="2">
    315
   </font>
   astat Cyrene propter vetus, erigiturque
      urbs procera arces, et Apolline dives alumno:
      Marmaridae iuxta; procul hi tamen ultima regni
      Aegypto inclinant: tergo Gaetulia glebam
      protinus hinc Garamas late confinia tendit,
   <font size="2">
    320
   </font>
   trux Garamas, pedibus pernix, et harundinis usu
      nobilis: at quantum terrarum interna recedunt,
      ut procul Oceano tellus vicina madescat,
      Aethiopum populos alit ampli caespitis ora,
      terminus Aethiopum populos adit ultima Cerne.
   <font size="2">
    325
   </font>
   post Blemyes medii succedunt solis habenas,
      corpora proceri, nigri cute, viscera sicci,
      et circumvincti nervis exstantibus artus.
      hi celeri molles currunt pede semper harenas,
      nec tamen impressae linquunt vestigia plantae.
   <font size="2">
    330
   </font>
   eminus evolvunt hinc sese pinguia Nili
      flumina, et intenti prolabitur aequoris unda.
      hic qua secretis incidit flexibus agros,
      Aethiopum lingua Siris ruit: utque Syenen
      caerulus accedens diti loca flumine adulat,
   <font size="2">
    335
   </font>
   nomine se claro Nilum trahit, inque iacentem
      Aegyptum fusus fluctu premit arva marito,
      fecundatque solum: procul illinc agmina cogit
      in borean, scissusque vagis amfractibus aequor
      non olli compar quisquam fluit, inclyta quamquam
   <font size="2">
    340
   </font>
   undique se totis eructent flumina terris.
      Nilus enim immensos vitam dispergit in agros,
      et fovet invecto sata gurgite: Nilus honorem
      telluri reparat: Nilus freta maxima pellit.
      hic Asiam ab Libya disterminat, axe favoni
   <font size="2">
    345
   </font>
   secernens Libyam; redeuntis solis ab ortu
      disiungens Asiae medio confinia fluctu.
      nec procul illa virum gens incolit, axibus olim
      quae prior humanas leges et iura notavit,
      vomere quae duro, quae longi pondere aratri
   <font size="2">
    350
   </font>
   sollicitavit humum, quae fetus edere sulcis
      tellurem docuit, quae caedens partibus aethram
      prodidit obliquo solem decurrere caelo.
      istius ergo tibi formam regionis et oras
      expediam versu. blandus praetenditur aer,
   <font size="2">
    355
   </font>
   prodigus herbarum caespes iacet, aspera nusquam
      culmina consurgunt, portus cavat ora frequentis.
      quidquid terra dehinc redeuntis sufficit anni
      tempore, prae cunctis stupeas specieque modoque.
      trina loco frons est, sed laxior axe Bootis,
   <font size="2">
    360
   </font>
   luce sub eoa constrictior, usque Syenen
      tenditur, unde pii volvuntur flumina Nili.
      hic urbs est Thebae, Thebae quae moenibus altis
      praecinxere larem: Memnon ubi Tithoneus
      suspectat roseas Aurorae matris habenas.
   <font size="2">
    365
   </font>
   pars quae coeaneo discedit ab aequore, septem
      oppida sustentat: notiam pars vergit in oram,
      et modus est olli Serbonidis alta paludis;
      altera pulsatur genitalibus ore favoni.
      hic urbem posuit Pellaeae dextera gentis;
   <font size="2">
    370
   </font>
   hic inter celsas late surgentia nubes
      templa Sinopaei Iovis astant nixa columnis,
      divite saxorum circumvestita metallo,
      auro fulta gravi, niveo radiantia dente.
      nec minus hic speculae vertex subducitur, ex quo
   <font size="2">
    375
   </font>
   cernere sit longe Pallenidis intima terrae.
      at qua surgenti terrae pars conscia Phoebost,
      aggere murorum Pelusia moenia surgunt.
      gens hic docta sali tumido freta gurgite currit,
      inque procellosos lembum convertere fluctus
   <font size="2">
    380
   </font>
   ludum habet, et rauca vitam producit in unda.
      Talis forma iacet Libyae, talique recessu
      ab zephyro eoum tellus incumbit in axem.
      istius extenti sola caespitis undique sulcant
      gentes innumerae, quae sparsae litore longo
   <font size="2">
    385
   </font>
   Oceani australis vada late caerula tangunt;
      et quae multimodis media tellure agitantes
      arva domant, et quae Tritonidis alta paludis
      ut circumfuso populorum examine cingunt.
      Nunc tibi et Europae fabor latus: haec, ubi terras
   <font size="2">
    390
   </font>
   intrat Atlantei vis aequoris, accipit ortum.
      unus utramque sali fluxus secat, et procul unum
      distinet os ambas: eadem insinuatio ponti
      Europam et Libyam rapido disterminat aestu.
      sed prior illa tamen tepido perfunditur austro,
   <font size="2">
    395
   </font>
   haec subit insanos tergum curvata aquilones.
      ambae Asiam rursum simili sub limite tangunt:
      aequus utrimque modus protenditur: at simul ambas
      si conferre sibi quisquam velit, una parumper
      ut credatur humus, mediique interflua ponti
   <font size="2">
    400
   </font>
   subtrahat; extemplo, quali nux pinea formast,
      singula versanti talis succedet imago
      Europae et Libyae: sic nam latus explicat ambas,
      unum et utrique caput, similis quoque finis utrique
      sed tamen Hesperii qua spectant aequoris undam,
   <font size="2">
    405
   </font>
   ambae producto coeunt sibi caespite terrae;
      qua matutinis sol istas ignibus afflat,
      latior ambabus species distenditur. unum
      hoc agili sub mente tenens, velut obvia habebis
      cetera terrarum. tellus Europa columnis
   <font size="2">
    410
   </font>
   proxuma magnanimos alit aequo caespite Hiberos.
      hi super Oceani borealis frigida tangunt
      aequora, et excursu diffusi latius agri
      arva tenent, duris nimium vicina Britannis;
      flavaque caesariem Germania porrigit oram,
   <font size="2">
    415
   </font>
   dumosa Hercyniae peragrans confinia silvae.
      Inde Pyrenaei turgescunt dorsa nivalis,
      Gallorumque truces populi per inhospita terrae
      vitam agitant: tum caeruleum Padus evomit antro
      hic prius Heridani propter nemorosa fluenta
   <font size="2">
    420
   </font>
   fleverunt liquidae lapsum Phaethonta sorores,
      mutataeque manus planxerunt pectora ramis.
      Nec procul hinc rigidis insurgunt rupibus Alpes,
      nascentemque diem celso iuga vertice cernunt.
      porro inter cautes et saxa sonantia Rhenus,
   <font size="2">
    425
   </font>
   vertice qua nubes nebulosus fulcit Adulas,
      urget aquas, glaucoque rapax rotat agmine molem
      gurgitis, Oceani donec borealis in undas
      effluat, et celeri perrumpat marmora fluctu.
      quin et Danubium produnt secreta repente
   <font size="2">
    430
   </font>
   barbara, sed discors tamen est natura fluento.
      Abnoba mons Histro pater est: cadit Abnobae hiatu
      flumen; in eoos autem convertitur axes,
      Euxinoque salo provolvitur; ora per aequor
      quinque vomunt amnem, qua se procul insula Peuce
   <font size="2">
    435
   </font>
   exerit: hunc rigidi qua spirant flabra aquilonis,
      Sarmata, Germani, Geta, Basternaeque feroces,
      Dacorumque tenent populi, tenet acer Halanus,
      Incola Taurisci Scytha litoris; indeque rursum
      dira Melanchlaeni gens circumfusa vagatur.
   <font size="2">
    440
   </font>
   proxima Neurorum regio est, celeresque Geloni,
      praecinctique sagis semper pictis Agathyrsi.
      inde Borysthenii vis sese fluminis effert
      Euxinum in pelagus: tunc aequora Panticapaei
      ardescique tibi celso de vertice surgunt
   <font size="2">
    445
   </font>
   Riphaei montis, ubi dura saepe sub arcto
      densa pruinosos eructant nubila nimbos.
      hic dites venae niveum gignunt crystallum,
      adque hic indomito tellus adamante rigescit
      inter Riphaeos et proceros Agathyrsos.
   <font size="2">
    450
   </font>
   haec gentes Histrum, qua se plaga dura Bootis
      porrigit, incumbunt: medii de parte diei
      per dumosorum reptantes dorsa iugorum
      Gerrhae habitant. Gerrhas attingunt oppida late
      Norica, et immodicae rursum sola pinguia glebae
   <font size="2">
    455
   </font>
   Pannonia exercet. borean subit altior agro
      Moesus, et extento post tergum caespite Thracas
      plurimus excedit: tunc ipsi maxima Thraces
      vomere sollicitant curvo loca: denique longo
      qua porrecta iacet spatio piscosa Propontis,
   <font size="2">
    460
   </font>
   et qua praecipiti fluctu furit Hellespontus,
      Aegaeumque dehinc procul in mare, plurima Thraces
      arva tenent: hic mellifluis Pallena sub antris
      Lychnitis rutilae flammas alit: hic et iaspis
      fulva micat stellis, quantum convexa per aethrae
   <font size="2">
    465
   </font>
   ignea perpetuis ardescunt sidera flammis.
      Hic rursum occiduis Europam fabor ab oris.
      haec tamquam speculis adsurgens plurima trinis,
      spectat Achaemeniae lucis iubar: unus Hiberos
      limes habet, limes tenet alter denique Graios,
   <font size="2">
    470
   </font>
   Ausoniae medius protendit latius arva.
      Oceani vicina salo qua gleba recumbit,
      Oceani Hesperii, tumet illic ardua Calpe;
      Hic Hispanus ager, tellus ibi dives Hiberum:
      Tartesusque super sustollitur: indeque Cemsi
   <font size="2">
    475
   </font>
   gens agit, in rupis vestigia Pyrenaeae
      protendens populos: medio se limite gleba
      Ausonis effundit; mediam secat Appenninus
      Ausoniam: nam qua boreali vertice ad aethra
      concrescunt Alpes, surgit caput Appennino;
   <font size="2">
    480
   </font>
   et qua Sicanii tellus madet aequoris aestu,
      ut protelatae molis iuga gurgite condit.
      huic circa multae sola sulcant proxima gentes;
      et tamen has omnes solers tibi musa loquetur.
      prima vetustorum gens est ibi Tyrrhenorum:
   <font size="2">
    485
   </font>
   inde Pelasga manus, Cyllenae e finibus olim
      quae petit Hesperii freta gurgitis, arva retentat
      Itala: tum multa tenduntur parte Latini,
      per quos flaventis Tybris pater explicat undas,
      Romanosque lares lapsu praelambit alumno.
   <font size="2">
    490
   </font>
   hinc Campanus ager glebam iacit: hic freta quondam
      Parthenopen blando labentem in marmora ponti
      suscepere sinu: tepidum si rursus in austrum
      convertare oculos, nemorosi maxima cernes
      culmina Piceni: coma largi palmitis illic
   <font size="2">
    495
   </font>
   tenditur, ac fuso Bacchus tegit arva flagello.
      tunc Lucanorum regio insurgentibus alte
      cautibus horrescit: scrupus sola creber iniqua
      asperat, et denso caecantur stipite silvae.
      Britius hinc dumos acer colit inter, et arces
   <font size="2">
    500
   </font>
   intendant pelagus, displosisque aequora terris
      instabile inclinent semper mare, qua vel eois
      Hadrias unda vadis largam procul expuit algam,
      vel qua Tyrrheni praeceps involvitur aestus.
      ad zephyri hinc rupes dorsum tumet, inque Bootis
   <font size="2">
    505
   </font>
   plaustra patens albo consurgit vertice saxum.
      huc se prisca Locri gens intulit, et sale longo
      eminus invecti, qua pontum gurgite rumpit
      flumen Alex, Graiae rexerunt lintea cumbae.
      hinc Metapontini discurrunt latius arvo:
   <font size="2">
    510
   </font>
   inde Croton priscis attollit moenia muris:
      Aesarus hic amnis salsa convertitur unda,
      et Iunone calent hic arae praesule semper.
      nec minus exciti post flumina dira tonantis
      infortunatae Sybaris vicina ruinast;
   <font size="2">
    515
   </font>
   Samnitaeque truces habitant confinia: post hos
      gens Marsum quondam tenuit loca: tumque Tarentum
      surgit, Amyclaei suboles praedura tyranni.
      hinc iacet in patulos proiecta Calabria campos,
      et super arenti tenduntur Iapyges agro.
   <font size="2">
    520
   </font>
   huc se praecipiti cogit ferus Hadria ponto.
      hic Aquileia decens celsis caput inserit astris:
      Tergestumque dehinc curvi salis incubat oram,
      extimus Ionii qua se sinus aequoris abdit.
      tot populi Ausoniam circumdant moenibus altis,
   <font size="2">
    525
   </font>
   Italiam cingunt tot diti caespite gentes.
      in iubar eoum rursum se pervia flectunt
      aequora, et Assyrium suspectant eminus axem
      Ionii freta glauca sali, primosque Liburnos
      praestringunt pelago; gens Hylli plurima rursum
   <font size="2">
    530
   </font>
   accolit: hic tenui tellus discluditur aestu.
      Illyris ora dehinc distenditur: hicque periclis
      saepe carinarum famosa Ceraunia surgunt.
      tum prorepentis qua sunt vada turgida Nerei,
      Harmoniae et Cadmi sustentat gleba sepulchrum
   <font size="2">
    535
   </font>
   barbara: nam longo iactati saepius orbe,
      postquam liquerunt Hismeni fluminis undam,
      hic in caeruleos mutati membra dracones
      absolvere diem, finemque dedere labori.
      nec minus hic aliut monstri genus arbiter aethrae
   <font size="2">
    540
   </font>
   edidit: adsistunt scopuli duo, cumque quid atri
      imminet eventus, ut vulgi corda fatiget
      sors rerum, et gentes terat inclementia fati,
      et motantur humo, et coeunt sibi vertice saxa.
      sed qua mitis item spirat notus, Oriciumque
   <font size="2">
    545
   </font>
   pulsant flabra solum, Graiae confinia terrae
      incipiunt aperire latus, prolixaque longis
      iugera producunt spatiis, praecincta duobus
      aequoris infusi procursibus: hanc freta quippe
      Aegaei lambunt pelagi; citus Hadria rursum
   <font size="2">
    550
   </font>
   subluit hanc fluctu: gemino sic gurgite late
      Graia madet tellus, sortitaque marmora ventos
      quaeque suos, imo turgescunt mota profundo.
      Eurus in Aegaeum contorquet flabra: cadentis
      parte poli zephyris Hadriatica terga tumescunt.
   <font size="2">
    555
   </font>
   insula se rursum Pelopis visentibus offert,
      insula quae platani folio compar sedet. Isthmi
      quippe caput summum conducitur, artaque vergit
      in borean tellus, et Graios adiacet agros:
      cetera sub folii specie distenditur arva,
   <font size="2">
    560
   </font>
   ac per utrumque latus sinuoso saepe recedit
      caespite: sed tepido qua tellus tunditur austro,
      Graiorum Triphylis sterili se porrigit ora.
      hinc sacer Alpheus flumen trahit, et vagus aequor
      influit Eurotas. Pisanos alter adulat,
   <font size="2">
    565
   </font>
   alter Amyclaeas celeri secat agmine terras.
      insula qua curvas inclinat concava valles,
      Arcades immensum propter degunt Erymanthum.
      hic distentus aquas sata lambit pinguia Ladon.
      iuxta Argivus ager, iuxta sunt culta Laconum:
   <font size="2">
    570
   </font>
   illos prima dies, celer istos aspicit auster.
      Isthmi terga dehinc geminus circumlatrat aestus,
      parte Ephyres, piceas qua nos agit atra tenebras,
      et matutinus qua lucem proserit ortus.
      hic usu Graio nomen tenet unda Saronis.
   <font size="2">
    575
   </font>
   Atticus hanc ultra limes iacet, Attica tellus
      belligeratorum genetrix memoranda virorum.
      fertilis haec herbis Illissum subvehit amnem:
      Illissi boreas stagno tulit Orithyiam.
      Boeotumque dehinc sese confinia iungunt,
   <font size="2">
    580
   </font>
   et Locris, et patuli sulcator Thessalus agri,
      et Macetum praepingue solum; tumet arduus Hemus,
      Threiciumque caput subducitur: adiacet Hemum
      partibus ab zephyri Dodonae vatis alumnus.
      axe noti rigidas subter rupes Aracynthi
   <font size="2">
    585
   </font>
   gens Aetola colit; campis ibi pulcher apertis
      labitur, et virides sulcans terras Achelous
      irruit Hadriaci tergum maris; hicque frequentes
      fluctibus attolluntur Echinades: haut procul inde
      prisca Cephallenae consurgunt oppida terrae.
   <font size="2">
    590
   </font>
   Delphica quin etiam miscet confinia Phocis,
      lucis in exortum protentior; inque Booten
      Thermopylae cedunt. hic se Parnasia rupes
      erigit: hic celeri Cephisus volvitur unda:
      hic quondam Python transactus harundine membra,
   <font size="2">
    595
   </font>
   sanguinis et cassus prolixa volumina solvit.
      illic saepe deum conspeximus arridentem,
      inter turicremas hic Phoebum vidimus aras.
      Nunc ut quaeque vago surrexerit insula ponto,
      ordine quo steterint pelago circumflua saxa,
   <font size="2">
    600
   </font>
   expediam. cumbae ducatur cursus ab unda
      gurgitis occidui: precor, aspirate, camenae,
      Inter et oppositas intendite lintea terras.
      Gadir prima fretum solida supereminet arce,
      Attollitque caput geminis inserta columnis.
   <font size="2">
    605
   </font>
   Haec Cotinussa prius fuerat sub nomine prisco,
      Tartesumque dehinc Tyrii dixere coloni,
      barbara quin etiam Gades hanc lingua frequentat:
      Poenus quippe locum Gadir vocat undique saeptum
      aggere praeducto. Tyrii per inhospita late
   <font size="2">
    610
   </font>
   aequora provecti, tenuere ut caespitis oram,
      constituere domus; dant hi quoque maxima templa
      Amphitryoniadae, numenque verentur alumnum.
      insula se propter Gymnesia tollit ab alto,
      ac dilecta vago pecori consurgit Ebusus,
   <font size="2">
    615
   </font>
   Sardiniaeque arces, et inhorrens Corsica silvis:
      Aeolidesque dehinc tumidis se fluctibus edunt
      insulae, et inserto canescunt undique ponto.
      has dudum tenuit rex Aeolus: Aeolus illic
      hospita iactatis indulsit litora nautis,
   <font size="2">
    620
   </font>
   Aeolus imperio summi Iovis arbiter alto
      impositus pelago est, effundere carcere ventos
      et sedare salum. septem sese aequoris aestu
      emergunt arces: celsam rex Aeolus aulam
      hic habuit. tunc Ausoniam se pandit in oram
   <font size="2">
    625
   </font>
   tellus Trinacria et patulo distenditur agro.
      haec autem trinis laterum procursibus astat,
      ternaque caeruleis longe iuga porrigit undis.
      in matutinos Pachynos producitur ortus:
      pars tepet ab zephyro Lilybeia: celsa Peloris
   <font size="2">
    630
   </font>
   tota sereniferae pulsatur flatibus ursae.
      hic iter infidum pelagi, miserandaque fata
      involvere salo fluctuque hausere voraci
      saepe ratis. urgent angustae marmora fauces,
      artaque praecipitant properum confinia pontum.
   <font size="2">
    635
   </font>
   qua se parte dehinc celsae notus erigit aethrae,
      vis late Libyci furit aequoris. una ibi Syrtis;
      ast aliam ulterius freta prolabentia tendunt,
      parvaque caeruleo circumsonat aequore Meninx.
      rursus in Hadriacam lembum cogentibus undam,
   <font size="2">
    640
   </font>
   et laevum curva pelagus sulcantibus alno,
      insula se Grai Diomedis gurgite promit,
      Italiam spectans et Iapygis arva coloni.
      huc illum motae quondam tulit ira Diones,
      postquam per celeres extorrem traxit Hiberos:
   <font size="2">
    645
   </font>
   coniugis huc dirae misit furor Aegialiae.
      Ionii siquis rate rursum caerula currat
      aequora, et eoos cumbam producat in ortus,
      Absyrti cautes et crebras protinus arces
      inveniet. Colchos huc quondam cura fidesque
   <font size="2">
    650
   </font>
   extulit, insanam sectantes Aeetinen.
      nec procul Ionii per terga Libyrnides astant:
      inque notum post dira Ceraunia carbasa siquis
      torqueat, et tepidos lembum declinet in axes,
      Ambraciotarum succedent protinus arces,
   <font size="2">
    655
   </font>
   Alcinoique domus pandetur Cercyra rursum,
      Cercyra compta solum, locupleti Cercyra sulco.
      hanc super est tellus, Ithaci vetus aula tyranni,
      exulis et toto raptati saepe profundo.
      plurima praeterea consurgunt gurgite saxa,
   <font size="2">
    660
   </font>
   quae protentus aquas Achelous pulcher oberrat;
      Amnisusque dehinc alias circumfluit unda,
      quae tamen in borean vergunt magis; Aegila parva
      et procera caput turgescunt pulchra Cythera;
      eminet hic etiam saxosa Calauria iuxta;
   <font size="2">
    665
   </font>
   Carpathus hic rupes attollitur: haec tamen axem
      respicit occiduum. nutrix hic Creta tonantis,
      multa latus, glebamque ferax et opima virentum
      erigitur pelago. Cretam super astitit Ida,
      Ida procellosis agitans aquilonibus ornos.
   <font size="2">
    670
   </font>
   nec procul Aegyptum Rhodus adiacet, adiacet oram
      Suniados, qua se protendit caespes Abantum,
      fertilis Aeginae tellus, et opima Salamis.
      lucis ab exortu, Pamphylia qua cavat aestum
      prolabentis aquae, Cyprus alta cingitur unda,
   <font size="2">
    675
   </font>
   adque Dionaei pulsatur litoris acta.
      inde Chelidoniae tris sese gurgite tollunt,
      qua frons tenta salo Patareidis eminet arcis.
      laeta dehinc Aradus Phoenicum praeiacet oram,
      multus ubi exesae sinus est telluris ab alto,
   <font size="2">
    680
   </font>
   ac latus omne soli procul in dispendia cedit
      litoris, et curvo praelambitur ora fluento.
      mirus at ille dehinc Aegaei gurges habetur,
      qui gemina de parte sali velut ordine fisso
      saxa mari profert circumflua, tenuia sese
   <font size="2">
    685
   </font>
   areta praecipitant Athamantidis inclyta leto:
      Sextus ubi atque Abydus parvo sale discernuntur,
      et vicina sibi lambit confinia pontus.
      pars procul Europae laevum latus, altera porro
      ditem Asiam spectat: cunctae tamen ordine facto
   <font size="2">
    690
   </font>
   insulae in arctoi procedunt plaustra Bootis.
      Europam incumbit prolixus limes Abantum.
      Scyrus ibi late dorsum tumet, ac Peparethum
      protollit pelagus. iuxta Vulcania Lemnos
      erigitur, Cererique Thasus dilecta profundo
   <font size="2">
    695
   </font>
   proserit albenti se vertice: prominet Imbrus,
      Thressaque consurgit propter Samus: indeque rursum
      Cyclades accedunt Asiam, Delumque coronant.
      omnes fatidico curant sollemnia Phoebo.
      nam cum vere novo tellus se dura relaxat,
   <font size="2">
    700
   </font>
   culminibusque cavis blandum strepit ales hirundo,
      gens devota choros agitat, gratique sacrato
      ludunt festa die, visit sacra numen alumnum.
      Hinc Sporades crebro producunt caespite sese
      densa serenato ceu splendent sidera caelo.
   <font size="2">
    705
   </font>
   nec minus attolluntur Ionides insulae ab alto.
      hic iuxta Caunus, Samus hic Saturnia iuxta,
      tumque Chius patulae prospectans arva Pelinae.
      Lesbus item et Tenedus per aperti marmora ponti
      expediunt arces, et culmina nubibus indunt.
   <font size="2">
    710
   </font>
   hinc se piscosi pandit sinus Hellesponti.
      hic salis arctoi spumas vomit impiger aestus,
      hic protenta quatit late freta glauca Propontis.
      siquis laeva dehinc Euxini marmora sulcet,
      ora Borysthenii qua fluminis in mare vergunt,
   <font size="2">
    715
   </font>
   e regione procul spectabit culmina Leuces.
      Leuce cana iugum, Leuce sedes animarum:
      nam post fata virum semper versarier illic
      insontes aiunt animas; ubi concava vasto
      cedit in antra sinu rupes, ubi saxa dehiscunt
   <font size="2">
    720
   </font>
   molibus exesis, et curvo fornice pendent.
      haec sunt dona piis: sic illos Iuppiter imis
      exemit tenebris, Erebi sic inscia virtus.
      Rursum Cimmerius qua Bosphorus ora patescit,
      dexterior ponto subit insula, vastaque late
   <font size="2">
    725
   </font>
   excedit moles pelagus: sedet eminus ingens
      Phaenagore, et muros attollitur Hermonassa.
      haec maris infusi consurgunt insulae ab alto.
      exterior quis unda dehinc, circumfluus et quis
      aestuet Oceanus, quibus illae flatibus omnes
   <font size="2">
    730
   </font>
   culmina pulsentur, memores date carmine musae.
      Propter Atlantei tergum salis Aethiopum gens
      Hesperides habitant; dorsum tumet hic Erythiae,
      hicque Sacri, sic terga vocat gens ardua, montis:
      nam protenta iugum tellus trahit: hoc caput amplae
   <font size="2">
    735
   </font>
   proditur Europae: genetrix haec ora metalli,
      liventis stagni venas vomit: acer Hiberus
      hic freta veloci percurrit saepe phaselo.
      eminus hic aliae gelidi prope flabra aquilonis
      exsuperant undas et vasta cacumina tollunt.
   <font size="2">
    740
   </font>
   hae numero geminae, pingues sola, caespitis amplae,
      conditur occidui qua Rhenus gurgitis unda,
      dira Britannorum sustentant agmina terris.
      hic spumosus item ponti liquor explicat aestum,
      et brevis e pelago vertex subit: hic chorus ingens
   <font size="2">
    745
   </font>
   producit noctem ludus sacer: aera pulsant
      vocibus, et crebris late sola calcibus urgent.
      non sic Absynthi prope flumina Thracis almae
      Bistonides; non, qua celeri ruit agmine Ganges,
      Indorum populi stata curant festa Lyaeo.
   <font size="2">
    750
   </font>
   longa dehinc celeri siquis rate marmora currat,
      inque Lycaonias cumbam procul urgeat arctos,
      inveniet vasto surgentem vertice Thulen.
      hic cum plaustra poli tangit Phoebeius ignis,
      nocte sub illustri rota solis fomite flagrat
   <font size="2">
    755
   </font>
   continuo, clarumque diem nox aemula ducit.
      nam sol obliquo torquetur cardine mundi,
      directosque super radios vicinior axi
      occiduo inclinat, donec iuga rursus anhela
      devexo accipiat caelo notus. inde fluenta
   <font size="2">
    760
   </font>
   tenduntur Scythici longe maris in facis ortum
      Eoae: tum coeaneis erepit ab undis
      insula, quae prisci signatur nominis usu
      aurea, quod fulvo sol hic magis orbe rubescat.
      Contemplator item, ceu se mare flectat in austrum,
   <font size="2">
    765
   </font>
   inque notum Oceanus freta ponti caerula curvet:
      altaque Coliadis mos hic tibi dorsa patescent
      rupis, et intenti spectabis caespitis arces.
      pro quibus ingenti consistens mole per undas
      insula Taprobane gignit taetros elephantos,
   <font size="2">
    770
   </font>
   et super aestiferi torretur sidere cancri.
      haec immensa patet, vastisque extenditur oris
      undique per pelagus: latus autem protinus olli
      agmina cetosi pecoris, vaga monstra profundi,
      alludunt: fervent Erythraei marmora ponti
   <font size="2">
    775
   </font>
   tota feris: haec, ut rigidi iuga maxima montis,
      nubibus attollunt latus omne, et terga tumescunt:
      instar in his rupis spinae tenor arduus astat,
      molibus in celsis scrupus quoque creber inhorret.
      a! nequis rapidi subvectus gurgitis unda
   <font size="2">
    780
   </font>
   haec in terga sali lembum contorqueat umquam:
      a! ne monstrigenis, hostem licet, inferat aestus
      fluctibus: immodici late patet oris hiatus
      quippe feris, antro panduntur guttura vasto;
      protinus haec ipsas absorbent fauce carinas,
   <font size="2">
    785
   </font>
   involvuntque simul mox monstra voracia nautas.
      Ogyris inde salo promit caput, aspera rupes,
      Carmanis qua se pelagi procul invehit undas;
      regis Erythraei tellus haec nota sepulchro
      tenditur, et nudis iuga tantum cautibus horrent.
   <font size="2">
    790
   </font>
   Persicus hinc aestus fauces hiat: insula rursum,
      si tamen in borean flectantur carbasa cumbae,
      Icarus aerio consurgit vertice in auras,
      Icarus ignicomo Soli sacra; namque Sabaei
      turis ibi semper vaga fumum nubila volvunt.
   <font size="2">
    795
   </font>
   Insulae in Oceani procursibus hae tibi tantum
      carmine sunt dignae: multas vehit undique pontus
      praeterea, parvas specie, famaque carentia
      pars Asiam, Libyam pars adiacet altera ponto,
      pars videt Europam: non has tamen aut modus orae,
   <font size="2">
    800
   </font>
   aut interna cavi commendat vena metalli.
      harum aliae duris reserant vis litora nautis,
      et scaber in multis scrupus riget; undique iniquus
      surrigitur vertex, et inhospita caespitis orast.
      harum quis valeat numerosa ut nomina fari?
   <font size="2">
    805
   </font>
   si velit hoc ullus, velit idem scire quot alto
      curventur fluctus pelago, quot sidera caeli
      educant flammas, quot robora proferat Ida,
      quantus harenarum numerus versetur ab euro.
      Carmine nunc Asiam formet stilus: incute doctam,
   <font size="2">
    810
   </font>
   Phoebe, chelyn! totis Helicon aspiret ab antris.
      maxima pars orbis narrabitur; inclyta tellus
      prometur musis. terrarum summa duarum
      unius est limes, quae caespite protegit ambas.
      vastius ast Asiae diti caput, indeque sensim
   <font size="2">
    815
   </font>
   in matutinos oram conducitur axes.
      hic astare procul Bacchi fert fama columnas,
      ultimus Oceani qua terras alluit aestus,
      Indica qua rupes tumet extima, quo vaga Ganges,
      caespite dorsa trahens in Nysaeum Platamona
   <font size="2">
    820
   </font>
   porrigitur. similis nequaquam est forma duabus,
      nec modus est compar: secat unus denique pontus
      Oceanus, trinoque sinu vagus influit aestus
      unam Asiae molem: sinus istam Persicus intrat,
      maximus hanc Arabum scindit sinus, et sinus aequor
   <font size="2">
    825
   </font>
   inserit Hyrcanus: duo nigri partibus austri
      curvantur, rigidam suspectat tertius arcton:
      hic et in Euxini prorepit marmoris undam,
      et zephyrum tergo spectat procul: adiacet ambos
      tellus multa dehinc, et longis tenditur arvis.
   <font size="2">
    830
   </font>
   ast Asiam incumbit vasto mons aggere Taurus,
      interstatque iugo mediam, Pamphylia campo
      qua iacet, incipiens, ac verticis ardua ducit
      Indorum in pelagus: nunc autem surrigit idem
      obliquas arces et flexilis aera pulsat;
   <font size="2">
    835
   </font>
   nunc directa solo tentus vestigia figit.
      mille dehinc amnes unus vomit, exerit unus
      flumina per terras, vel qua riget ora Bootis,
      vel qua lene notus spirat, qua perstrepit eurus,
      et qua deiecto zephyrus sustollitur axe.
   <font size="2">
    840
   </font>
   nec tamen hic uno signatur nomine ubique,
      sed dum flectit iter, novus emicat; utque tumenti
      gens vicina subest, peregrina vocabula mutat.
      Accipe, qui populi circumdent denique Taurum.
      Maeotae primi salsam cinxere paludem.
   <font size="2">
    845
   </font>
   obversatur item trux Sarmata, bellica quondam
      gentis Amazonidum suboles: nam cum prius illae
      egissent vasti prope flumina Thermodontis
      Threicio de Marte satae, iunxere profectae
      concubitus: longas exercet Sarmata silvas:
   <font size="2">
    850
   </font>
   ex quibus elapsus Tanais procul arva pererrat
      barbara, et in salsam protendit terga paludem.
      hic Asiam Europa disterminat. arduus istum
      Caucasus eructat: Scythicos hic fusus in agros
      impacatorum nutrit pubem populorum.
   <font size="2">
    855
   </font>
   huius utrumque latus quatit amplis bruma procellis,
      constrictumque tenent hunc frigora. proxima rursus
      Cimmerii Sindique colunt: Cercetia gens est
      adque Toretarum propter genus: indeque Achaei,
      ab Xanthi ripis atque Idaeo Simoente,
   <font size="2">
    860
   </font>
   inter chauricrepas et scruposas convallis,
      transvexere larem. iuxta gens aspera degit
      Eniochi, Zygique dehinc, qui regna Pelasgum
      linquentes, quondam tenuerunt proxima ponti.
      impiger hos propter Colchus colit: iste feraci
   <font size="2">
    865
   </font>
   exul ab Aegypto celsae serit aspera rupis:
      Caucasus Hyrcanae nimium conterminus undae
      huius valle procul Phasis gemit, istius antro
      agmina provolvit, Circaeaque lapsus in arva
      incidit, Euxinum. borealis cardine caeli
   <font size="2">
    870
   </font>
   rursus in eoae lucis confinia tellus
      inclinata iacet, gemino vicina profundo.
      Caspia nam late terram super alluit unda,
      Euxinique subest tergum salis: asper Hiberus
      hic agit: hic olim Pyrenide pulsus ab ora
   <font size="2">
    875
   </font>
   caespitis eoi tenuit sola, ceu vaga saepe
      fors rapit exactos patria: tenet aequora campi
      gens Camaritarum, qui post certamina Bacchum,
      Indica Bassaridum cum duceret agmina victor,
      accepere casis, mensasque dedere Lyaeo:
   <font size="2">
    880
   </font>
   orgia ludentes et nebride pectora cincti
      deduxere choros, Nysaei ludicra ritus.
      hos super in fluctus adsurgit Caspia Tethys.
      Haec dicenda mihi; nec diri gurgitis umquam
      lustravi pinu freta barbara, nec vagus orbem
   <font size="2">
    885
   </font>
   undique reptavi: sed vasti flumina Gangis,
      Caucaseas arces et dumicolas Arienos
      incentore canam Phoebo, musisque magistris
      omnia veridico decurrens carmine pandam.
      Caspia per teretes Tethys distenditur oras,
   <font size="2">
    890
   </font>
   et sinuant curvis hanc totam litora terris.
      tantum sed fuso pontus iacet iste profundo,
      ut ter luna prius reparet facis incrementa,
      quam quis caeruleum celeri rate transeat aequor.
      gurgitis Oceanus pater est: namque iste nivalis
   <font size="2">
    895
   </font>
   axe Helices infert rapidi freta concita ponti,
      et sinus inde sibi pelagus trahit: hic vada propter
      Caspia versatur Scytha belliger; hicque feroces
      degunt Albani: trux illic arva Cadusus
      dura tenet, Mardi celeres, Hyrcani, Apyrique.
   <font size="2">
    900
   </font>
   caespite vicino Mardus fluit, et procul ipsos
      accedit Bactros; attingens denique atroces
      agmine Dercebios, medius disterminat ambos,
      Hyrcanique salis tumido convolvitur aestu.
      sed Bactrena solo vasto procul arva recedunt,
   <font size="2">
    905
   </font>
   Parnassique iugi tegitur gens rupibus illa:
      Dercebios aliud cohibet latus et vada tangit
      Caspia: tum clari pharetris agilique sagitta
      Massagetae rauci succedunt flumen Araxis:
      durum ab stirpe genus, placidae mens nescia vitae,
   <font size="2">
    910
   </font>
   ignorant flavae Cereris commercia, Bacchi
      semper inexpertes animam traxere ferinam.
      his cibus et potus simul est: nam sanguen equinum
      et lac concretum per barbara guttura sorbent.
      nec procul ad borean diri posuere Chorasmi
   <font size="2">
    915
   </font>
   hospitia, et iuxta protendit Sugdias agros,
      Sugdias, ingenti quam flumine dissicit Oxus.
      hic procul Hemodii late ruit aggere montis,
      et per prolixos evectus protinus agros
      Caspia propellit fluctu freta: qua patet huius
   <font size="2">
    920
   </font>
   fluminis os, diri ripas habitant Iaxartae.
      tendere non horum quisquam certaverit arcus:
      ambitus hos etenim multus trahit, et grave curvis
      pondus inest taxis, longo sunt spicula ferro,
      et rigor in nervis veluti bovis. inde cruenti
   <font size="2">
    925
   </font>
   sunt Tocari, Phrurique truces, et inhospita Seres
      arva habitant, gregibus permixti oviumque boumque
      vellera per silvas Seres nemoralia carpunt.
      ultima Epetrimos tellus habet: et procul ista
      cassa virum est, nullis pecorum balatibus agri
   <font size="2">
    930
   </font>
   persultant; herbae viduus iacet undique caespes,
      fronde caret; nusquam terras intersecat amnis.
      Caspia tot late circumdant aequora gentes.
      Nunc rursum ab Colchis et glauci Phasidis undis
      occiduum ad solem populos memorate, camenae,
   <font size="2">
    935
   </font>
   usque in Threicii fauces maris! aspera primum
      Byzeron est gens: diri sunt inde Bechires,
      Macrones, Phyliresque et pernix Durateum gens.
      inde Tibareni, Chalybes super, arva ubi ferri
      ditia vulnifici crepitant incudibus altis.
   <font size="2">
    940
   </font>
   post hos Assyriae tenduntur iugera terrae,
      Armenioque iugo late surgens Thermodon
      erigitur celsa in fastigia prisca Sinope.
      hanc urbem quondam, magni Iovis ardor, Asopis
      virgo, locans saevae propter confinia terrae,
   <font size="2">
    945
   </font>
   aulam habuit, plebemque suo de nomine dixit.
      nec procul hinc purus laticem provolvitur Iris;
      et citus Armeniae cursum convallibus arcis,
      qua vastum in pelagus vergit saxosa Carambis,
      urget Halys: tum Paphlagonum sata longa patescunt,
   <font size="2">
    950
   </font>
   et Mariandinon gens incolit, unde triformis
      ora canis superas quondam produxit in auras
      Alcides Erebo: propter Bithynia glebam
      exerit: hic late Rhebas extenditur amnis,
      Rhebas, coeanei qui dissicit aequora ponti,
   <font size="2">
    955
   </font>
   Rhebas, argento similem qui porrigit undam.
      hi pontum cingunt populi. nunc illa canatur
      ora Asiae, glaucus pelagi quam subluit aestus,
      axe noti in fauces rapidi procul Hellesponti,
      et freta qua spumant Aegyptia partibus austri,
   <font size="2">
    960
   </font>
   usque Arabas et longa Syrae confinia terrae.
      dictum etenim, quantus rigidas Scytha degat ad arctoS.
      Calchedon tumulus fluctu circumdatus alto
      eminus Europam proceraque moenia Byzae
      aspicit: ab tergo tendit Bebrycia glebam,
   <font size="2">
    965
   </font>
   celsaque nubiferae sustollit culmina rupis
      Mysus ager: Mysos tacitum diffusus in aequor
      tergaque flavescens sulcat Cius: huius ad undam
      pulcher Hylas nymphis quondam fuit anxia cura.
      Hinc in caeruleum cedit sinus Hellespontum,
   <font size="2">
    970
   </font>
   explicat et Phrygiam tellus incurva Minorem;
      maior Sangario late praestringitur amni.
      haec procul eoos procedit plurima in axes,
      fertilis herbarum: qua caelum rursus in umbras
      inclinat vertex, panduntur terga Minori,
   <font size="2">
    975
   </font>
   quae iacet immensae late sub rupibus Idae,
      infortunatam pertingens caespite Troiam.
      Aeolis inde patet vastum super Hellespontum
      Aegaei per terga sali. prolixus Ionum
      rursus ager glebam protenditur: hunc secat ingens
   <font size="2">
    980
   </font>
   Maeander, salsique ruens vada gurgitis intrat.
      comminus hic gelidi qua spirant flabra aquilonis,
      urbs Ephesus tetricae sustollit fana Dianae,
      munus Amazonidum memorabile; nec minus inde
      Lydia procedens longum latus explicat euro:
   <font size="2">
    985
   </font>
   in qua vitiferae Molus iuga proserit arcis,
      Et Pactolus aquas agit auriger, arva canoris
      persultant cygnis, curva sedet undique ripa
      creber olos, laetis adsurgunt gramina campis,
      herbaque luxurians sola semper pinguia vestit.
   <font size="2">
    990
   </font>
   sed locuplete magis Maeandria gleba recumbit
      ubere, nam blandi terram rigat unda Caystri.
      Maeonis hic etiam deducit turba choreas:
      aurea subnectunt haec vincula, ritus Iaccho
      luditur, atque sacris feriunt ululatibus aethram;
   <font size="2">
    995
   </font>
   virgineusque chorus late strepit, exilit omnis
      coetus, ut instabiles vaga pendent corpora dammae:
      Chaurorum quoque flabra deo famulantia ludunt
      ritibus in vulgi; subeunt haec serica saepe
      pallia, et impulsi zephyris agitantur amictus.
   <font size="2">
    1000
   </font>
   haec linquenda tamen laeto reor omnia Lydo.
      Qua se Xanthus agit, Lyciorum tenditur ora
      inclinata mari, surgunt ibi culmina Tauri
      Pamphyliae in fines: hic idem Cragus habetur
      nomine sub gentis: prope celsam surgit in arcem
   <font size="2">
    1005
   </font>
   prisca Side: fomes calidis adoletur in aris
      saepe Dionaeae veneri: stat Corycus alta,
      stat Perge propter, micat ardua tecta Phaselis
      eminus, et Phoebi radiis tremit aemulus ardor.
      inde Lycaoniae tractus iacet: impiger agros
   <font size="2">
    1010
   </font>
   incola decurrit, sitit atrum dira cruorem
      gens hominum, et saevo pascuntur pectora bello.
      tum Pisida ferox exercet pinguia culta,
      Telmissusque dehinc urbs eminet, eminet arcem
      inclyta per nubes attollens moenia Lyrbe,
   <font size="2">
    1015
   </font>
   et Lacedaemoniae surgunt fastigia Selges.
      Plurimus hinc terras intrat sinus, undaque longe
      vicina Euxino rupti sola caespitis urget.
      hic diros Cilicas trames tenet, inque diei
      tenditur exortum: sulcant duo flumina terram,
   <font size="2">
    1020
   </font>
   Pyramus hic undas, hic volvit Pinarus aequor.
      Cydnus item mediae discernit moenia Tarsi.
      Pegasus hoc olim suspendit caespite sese,
      impressique solo liquit vestigia calcis;
      esset ut insigni revoluta in saecula semper
   <font size="2">
    1025
   </font>
   nomen humo, clari post ultima Bellerophontis.
      sic caespes late producit Aleius arva,
      horrescitque comis nemorum, per inhospita cuius
      aequora secreto vitam protraxerat agro.
      Lyrnessusque dehinc, hic Malus et Anchialia,
   <font size="2">
    1030
   </font>
   illustresque Soloe post carmina vatis alumni.
      Commagenorum propter diffunditur ora:
      et procul Hesperium curvatur limes in axem,
      donec piniferas Casii prorepat ad arces.
      Hinc solers Asiam facili cape carmine totam.
   <font size="2">
    1035
   </font>
   forma sit huius enim talis tibi: quattuor illam
      in latera effusam cordi dato; longior autem
      sit modus his, rutili quae spectant sideris ortum:
      tumque tene, primo quod carmine musa locuta,
      totam Asiam celsi praecingi vertice Tauri
   <font size="2">
    1040
   </font>
   extima in Indorum: montis tamen accipe molem
      per latus id duci, quo dat Cynosura pruinas:
      solis ab occasu vastum decurrere Nilum:
      Indicum ab eois mare fervere, rursus ab austro
      fluctibus immodicis Rubri salis aequora volvi.
   <font size="2">
    1045
   </font>
   ora Syrum curvi procumbens litoris acta
      in notum et eoi confinia tenditur euri.
      haec Coele est Graio sub nomine: namque duobus
      ut conclusa iugis, vallis vice, multa cavatur.
      ab zephyro Casius mons imminet: axe diei
   <font size="2">
    1050
   </font>
   consurgentis item Libanus premit arduus arva.
      pars procul a pelago terras colit, inque recessu
      gens agitat: salso quidquid pulsatur ab aestu,
      Phoenicum regio est: hi Rubro a gurgite quondam
      mutavere domus, primique per aequora vecti
   <font size="2">
    1055
   </font>
   lustravere salum; primi docuere carinis
      ferre cavis orbis commercia; sidera primi
      servavere polo; populis Phoenicibus ergo
      urbs Iope, sterilisque dehinc habitatur Elais,
      Gazaque proceris adsurgens undique muris.
   <font size="2">
    1060
   </font>
   hic Tyrus est opulens, et Berytus optima, Byblos,
      Sidoniique lares; ubi labens agmine amoeno
      caespitis irrigui Bostrenus iugera findit.
      Nec minus hic Tripolis pingui sola porrigit agro;
      Orthosisque dehinc attollitur: hic Marathus stat.
   <font size="2">
    1065
   </font>
   litoris extremo caput altis turribus effert
      Laodice, et glauci praelambitur aequoris unda.
      hic nemorosa virent Daphnae loca, celsa cupressus
      erigitur, ramos innectit laurus odora,
      crine Dionaeo myrtus diffunditur, altae
   <font size="2">
    1070
   </font>
   consurgunt pinus, et caelum sibila pulsant
      robora, mollicomis tellus insternitur herbis.
      urbs mediis Apamea dehinc consistit in arvis,
      et qua Phoebeam procul incunabula lucem
      prima fovent, Emesus fastigia celsa renidet.
   <font size="2">
    1075
   </font>
   nam diffusa solo latus explicat, ac subit auras
      turribus in caelum nitentibus: incola claris
      cor studiis acuit, vitam pius imbuit ordo:
      denique flammicomo devoti pectora Soli
      vitam agitant: Libanus frondosa cacumina turget,
   <font size="2">
    1080
   </font>
   et tamen his celsi certant fastigia templi.
      hic scindit iuxta tellurem glaucus Orontes,
      nec procul Antiochi vagus interlabitur urbem,
      praestringens undis Apamenae iugera glebae.
      fertilis hic caespes protenditur, arvaque amica
   <font size="2">
    1085
   </font>
   sunt pecori, in septu facilis Pomona resurgit,
      et fecunda Ceres campo flavescit aperto.
      Si rursus tepidum via deflectatur in austrum,
      curva sinus Arabi succedent aequora propter.
      namque Arabas Syriaeque solum sinus iste fluento
   <font size="2">
    1090
   </font>
   dividit, et tentis procul interfunditur undis:
      et tamen eoos paulum inclinatur in axes
      usque in belligeri confinia flexus Elani.
      hinc tellus Arabum producit caespite campos,
      et latera ab gemino sale cingitur; alluit aestus
   <font size="2">
    1095
   </font>
   Persicus hanc, Arabumque sinus rigat aequore terram.
      his sua flabra polo spirant: nam Persicus euro
      turgescit vento, zephyro sinus aestuat alter.
      pars autem in primos quae semet porrigit ortus,
      et notus insurgit qua nubifer, aequore Rubri
   <font size="2">
    1100
   </font>
   tangitur Oceani; felici terra recumbit
      tota solo: tellus hic semper fragrat odoro
      caespite: prorumpit lacrimoso stipite myrrha,
      Myrrha furor quondam Cinyreius; hic ladani vim
      vellera desudant, calami coma pullulat almi,
   <font size="2">
    1105
   </font>
   gignit humus casiam, concrescunt tura per agros,
      longaque fecundis pinguescit odoribus ora.
      vera fides, illic femoris sub imagine partus
      disrupisse Iovem penetralia; proderet ortus
      ut sacer aetheria fulgentem fronte Lyaeum.
   <font size="2">
    1110
   </font>
   nascenti Baccho risit pater, undique fulsit
      caelicolum sedes, convexaque pura tetendit
      festa dies: tellus effudit dives odores;
      villorum subitis tumuit pecus incrementis:
      ver habuere suum nova gramina, flore frequenti
   <font size="2">
    1115
   </font>
   pinsit terra sinus, ac nymphis unda cucurrit
      largior: internis etiam procul undique ab oris
      ales amica deo largum congessit amomum.
      extemplo Liber subnectit nebride pectus,
      effusasque comas hedera ligat, inde virentis
   <font size="2">
    1120
   </font>
   attollit thyrsos, et blandi luminis igne
      os hilarat, totaque celer diffunditur aethra.
      Sed propter Libanum terram sulcant Nabataei,
      Chaulasiique dehinc, Agraei rursus et inde
      Hatramis est tellus: Macae vicina fluento
   <font size="2">
    1125
   </font>
   Persidis accedunt: Rutili contermina ponti
      Minaei Sabataeque tenent; super impiger ampla
      aequora desulcat glebae ditis Cletavenus.
      Plurima praeterea gens circumplectitur illic
      oram Arabum, muta sed degunt agmina fama,
   <font size="2">
    1130
   </font>
   et numerus cunctis inglorius: inde favoni
      qua plaga fecundis alit almos flatibus agros,
      barbara montivagos tellus extendit Erembas.
      hi vitam duris agitant in cautibus omnem,
      intectique artus erepunt ardua semper
   <font size="2">
    1135
   </font>
   culmina saxorum: non ollis pabula in usum
      terra parit: glebas abrodunt more ferarum
      ieiunas herbae, nec amicas frugibus ullis.
      Hinc ultra Libani rursum fastigia celsi,
      lux Hyperionio qua se sustollit ab ortu,
   <font size="2">
    1140
   </font>
   alterius Syriae limes iacet usque Sinopen
      gurgitis attiguam; mediis hic impigra in arvis
      Cappadocum gens est: propter freta turgida rursus
      Assyrii iuxta sunt ostia Thermodontis,
      et festina citis evolvitur unda fluentis.
   <font size="2">
    1145
   </font>
   Nec procul, attollit qua se facis ardor eoae,
      plurimus Euphratae manat liquor: iste feroci
      fusus ab Armenia vastum caput exerit antro,
      inque notum primae protenditur agmine molis;
      at matutinos iterum conversus in axes,
   <font size="2">
    1150
   </font>
   dividit inserto mediam Babylona fluento.
      inde Teredoniae iuga propter maxima rupis
      Persidis in pontum sparso cadit effluus amni.
      Hunc super, in septem quantum via carpitur ortus
      caespitis extenti spatiis, citus aequora Tigris
   <font size="2">
    1155
   </font>
   prona rotans, et saxa iugis avulsa supernis,
      et totas late celeri trahit agmine silvas.
      quin et vasta palus medio distenditur agro;
      maximus hanc fluctu Tigris secat: intrat aperti
      terga lacus, stupet unda silens, tacitaeque recumbunt
   <font size="2">
    1160
   </font>
   aequora Thospitis; solidarum denique more
      riparum stagni facies incisa quiescit,
      invectumque sibi cohibens altrinsecus amnem
      stat disclusa palus. sic Elidis incola pontum
      dissicit Alpheus: pelago sic inserit undas
   <font size="2">
    1165
   </font>
   illaesum optatae flumen ducens Arethusae.
      ergo per et stagnum vehitur celer amnis apertum,
      hoc elapsus item vim proni gurgitis urget.
      non alium tantus rapit impetus; haud ita quisquam
      spumescit fluctus, neque tantos ulla fragores
   <font size="2">
    1170
   </font>
   unda ciet. medio quae tellus funditur agro,
      hoc Interamnis nomen tenet; ut situs illam
      flumine praecinctam gemino per aperta locavit.
      non qui lanatum longo pecus educat agro,
      aut qui cornigeri ductor gregis arva pererrat,
   <font size="2">
    1175
   </font>
   gramina qui pastor simis petit apta capellis,
      quique cavo solers committit semina sulco,
      quem Pomona iuvat, quem ramis aesculus altis
      illicit, et pingui dependens subere glando;
      bracchia Nysaei qui palmitis ordine iusto
   <font size="2">
    1180
   </font>
   digerit, aut tectis siquis dolat impiger ornos,
      vel salis in fluctus qui cumbam navita texit,
      spreverit hos saltus: nihil indiga subtrahit ora:
      dives humo tellus, dives iacet arbore caespes.
      istius in borean quidquid protenditur agri,
   <font size="2">
    1185
   </font>
   Armenii et vita duri sulcant Matieni.
      Qua sunt flabra noti, Babylon subducitur arce
      procera in nubes: hanc prisca Semiramis urbem
      vallavit muris, quos non absumere flammae,
      non aries penetrare queat: stat maxima Beli
   <font size="2">
    1190
   </font>
   aula quoque argento, domus Indo dente nitescit,
      aurum tecta operit, sola late contegit aurum.
      ipsa dehinc tellus, quae circumplectitur urbem,
      et procerarum fluctu vernat palmarum,
      et splendente procul beryllo ferta renidet.
   <font size="2">
    1195
   </font>
   hic tamen internis Ophietidis arcis in arvis
      inter gemmiferas excrescit creber harenas.
      hinc Babylona super, geminae pro finibus ursae,
      Cissi Massabataeque et Chalonita vagantur.
      At rursum Armeniae siquis pede pergat ab arce
   <font size="2">
    1200
   </font>
   rupis, et eoas gressum producat in oras,
      Medica prolixos spectabit regna per agros.
      horum qui gelidi succedunt plaustra Bootis,
      pinguia rura tenent: sunt illic Atropateni,
      sunt Geri et Mardi. tepidum qui rursus ad austrum
   <font size="2">
    1205
   </font>
   oram habitant, Scythicae deducunt semina gentis.
      nam Medea ferox fuit ollis sanguinis auctor.
      haec cum Pandionis letum componeret aulae,
      Attica qua pulchro tellus pinguescit Ilisso,
      proditur, inque fugam propere convertitur exul.
   <font size="2">
    1210
   </font>
   has post in terras pinu subit Aeetine,
      inseditque locos: veteres accedere Colchos
      nulla inerat menti fiducia; denique ab illa
      Medorum suboli magicae furor artis inhaeret.
      pars gentis, rutilos Phoebi quae spectat in ortus,
   <font size="2">
    1215
   </font>
   saxa habitat, saxis excudit narcissiten:
      qui propter dumos nemorosaque rura vagantur,
      in pecus intenti, crebro grege pascua tondent.
      Medica se tantos effundit gleba per agros,
      Caspia ut extento contingat caespite claustra.
   <font size="2">
    1220
   </font>
   haec Asiae digere fores, hiet ore quod illo
      porta quasi, et longas bivium discedat in oras.
      panditur Hyrcanis hinc ianua; ianua Persis
      hinc patet, imbriferum qua vergit mundus in austrum.
      Ecce sub immenso portarum vertice Parthi
   <font size="2">
    1225
   </font>
   rura tenent, curvi nequicquam vomeris usu
      sollicitanda sibi; non ollis cura laborque,
      aequora terrarum gravibus componere rastris:
      exercent saevi se semper Martis in arma.
      sica comes lateri est, manus autem hastilia vibrat,
   <font size="2">
    1230
   </font>
   demittunt pharetras umeris et letifer arcus
      semper inest laesae: neque per compendia diras
      producunt animas; non puppibus aequora sulcant:
      non proni gregibus pecoris fera vita iuvatur.
      sed quatit alipedum sola semper cursus equorum,
   <font size="2">
    1235
   </font>
   pulsaque terra gemit: discurrunt crebra per auras
      spicula, missilibus late subtegitur aer.
      Quin etiam post hos amor est si discere Persas
      consimilis, solersque trahit te cura per orbem;
      has quoque musa tibi formabit carmine terras,
   <font size="2">
    1240
   </font>
   quae liquidos amnis via devehat, utque iugorum
      consurgat vertex, quibus oris arva recumbant
      barbara, famosum qui Persam roboret usus.
      quippe Asianarum primi degunt regionum.
      vita opulens genti, gazas quoque terra ministrat
   <font size="2">
    1245
   </font>
   omnibus, et largum populis producitur aevum.
      dives in his mos est iam longi tempore saecli,
      ex quo Maeoniam bello trivere cruento.
      illudunt auro vestes, et cuncta teguntur
      auro membra viris, auro vestigia condunt:
   <font size="2">
    1250
   </font>
   tantus Persarum dissolvit pectora luxus.
      ipsa autem tellus inclusa est montibus altis,
      undique in australem latus inclinatior axem,
      ac borean longe, longe quoque Caspia claustra
      deserit, atque noti placida perfunditur aura.
   <font size="2">
    1255
   </font>
   istius at spatiis finem dat Persicus aestus,
      incoliturque solum populis tribus. una sub arcto
      pars agit, armigeris nimium contermina Medis:
      altera per mediae telluris terga vagatur:
      porro ad flabra noti, pelagus prope, tertia degit.
   <font size="2">
    1260
   </font>
   Persidis, et rigidas curvant labentia ripas.
      arva secat Cyrus, perrumpit rura Coaspes,
      Indica provolvens procul aequora: cuius ad undam
      incola flaventem studio sectatur achatem.
      nam cum brumali ceciderunt sidere nimbi,
   <font size="2">
    1265
   </font>
   imbribus et caelo fusis furit auctior amnis,
      eos lapides late flumen trahit: undique tellus
      circumiecta dehinc laeti viret ubere campi.
      Sed qua caeruleam sinus infert Persicus undam,
      gens Carmanorum late colit: hanc facis ortus
   <font size="2">
    1270
   </font>
   urit Phoebeae; tanto quoque funditur agro,
      ut simul et glauci contingat gurgitis aestum,
      et procul internae perreptet iugera terrae.
      Hos super et tellus tendit Gedrosia glebam
      Oceani vicina fretis; at flumen ad Indum
   <font size="2">
    1275
   </font>
   Auroraeque latus Scytha miti proximus austro
      accolit: australis certe Scytha dicitur iste:
      namque alii dura pulsantur desuper arcto.
      Indus Caucasiae prorumpens rupis ab antro
      adversum pelago Rubri procul aequoris amnem
   <font size="2">
    1280
   </font>
   porrigit, inque notum recto fluit agmine aquarum.
      ora dehinc Indo duo sunt, mediumque per agrum
      insula se vasto fundit tergo Patalene.
      innumeras idem dispescit flumine gentes,
      Oritas Aribasque et veloces Arachotas,
   <font size="2">
    1285
   </font>
   et Satram infidum, vel qui per inhospita late
      discreti populis, discreti finibus agri
      arva agitant, uno sed nomine sunt Arieni.
      hi quamquam steriles decurrant semper harenas,
      munera nec carpant cerealia, nec nova prelo
   <font size="2">
    1290
   </font>
   musta premant, fulvo tamen invenere corallo
      pandere vivendi commercia, quaerere pulchrae
      Sapphiri latebras et praeduros adamantas.
      Calliope, Indorum populos et regna canamus.
      ultima terrarum tellus aspergitur Indi
   <font size="2">
    1295
   </font>
   fluctibus Oceani; primam coquit hanc radiis sol,
      sol Hyperionius, sol magni gratia mundi,
      astrorum genitor, lucis sator et vigor aethrae.
      sed genti Indorum taeter color: efflua semper
      his coma liventes imitatur crine hyacinthos.
   <font size="2">
    1300
   </font>
   terrarum in latebris excludant caute metalla:
      pars telas statuunt, et vestimenta laborant
      lintea: pars Indi procurat segmina dentis,
      atque ebur invigilat: multi, qua flumina nimbis
      Auget hiems, vastum ut late trahat agmen aquarum
   <font size="2">
    1305
   </font>
   alveus, et celsas evincant aequora ripas,
      palantes obeunt beryllum, prona fluenta
      quem procul internis a finibus, aut adamanta
      detulerint: his glauca dehinc tornatur iaspis.
      nec minus et bacas alii prope marmora curvis
   <font size="2">
    1310
   </font>
   excudunt conchis: pars rursum divite cura
      herbosi lapidis venas fodit: hique rubore
      suffusas blando quaerunt campis amethystos.
      horum dives enim tellus est Indica semper,
      et tali scrupo caespes tumet: amnibus autem
   <font size="2">
    1315
   </font>
   fertilis irriguis crebro praelambitur ora:
      extendunt celsi vaga late brachia luci,
      et vernat nemorum semper coma. nunc tibi formam
      terrarum expediam, nunc carmine flumina fabor,
      nunc rigidos montes, nunc multae denique gentis
   <font size="2">
    1320
   </font>
   absolvam populos. latera agris undique in Indis
      quattuor esse tene: coeant tot et anguli ab omni
      parte sibi, oblique claudentes extima terrae,
      ceu species rhombo est. zephyri de partibus, Indus
      gurgitis occursu fit certae terminus orae:
   <font size="2">
    1325
   </font>
   axe noti, Rubri late salis obiacet unda:
      flumen item Ganges fit limes caespiti eoo;
      adque Lycaonia consurgit Caucasus arcto.
      aequore qua fuso laticem provolvitur Indus,
      Dardanidum gens est, ubi magnus sorbet Hydaspes
   <font size="2">
    1330
   </font>
   delapsum summa saxorum mole Acesinen.
      tertius amnis item secat agri proxima Cofes;
      in medioque Sabae sunt caespite: gens quoque Sodri
      propter agit; populique dehinc velut ordine facto
      Peucaleum longas exercent vomere terras.
   <font size="2">
    1335
   </font>
   Gargaridae rursum: gens haec obnoxia Baccho,
      et glebam sulcant, et ritibus orgia ludunt.
      Hic Hypanis lateque trahens vaga terga Cymander,
      rupe procul fulvum provolvunt fluctibus aurum:
      nec minus hi campos intrant Gangetidis orae,
   <font size="2">
    1340
   </font>
   quae per flabra noti fuso distenditur agro,
      usque in celsa iacens confinia Colidis arcis.
      Colis et ipsa dehinc cetosi vergit in aequor
      Oceani, tantoque iugo subit aetheris auras,
      arceat alituum subducta ut rupe volatum.
   <font size="2">
    1345
   </font>
   sed circum Gangen regio est devota Lyaeo,
      perpetuique sacri talis narratur origo.
      Indorum in populos fatalia Liber agebat
      proelia: vipereo late Bellona flagello
      increpat, et magno tremuerunt regna pavore,
   <font size="2">
    1350
   </font>
   insistente deo. venit ergo ad flumina Gangis,
      discursuque sacro praeludit proelia Liber.
      Maenades extemplo maculosae nebridis usum
      permutant clipeis, viridique hastilia thyrso
      succedunt; solvunt properantes lintea Bacchae
   <font size="2">
    1355
   </font>
   vincula, viroso pectus vinxere dracone;
      pro molli vitta prorepunt crine chelydri;
      excitoque ferox persultat in agmine Mavors:
      dux aquilas in bella rapit, tremit Indica tellus
      pressa pede, et toto tonuerunt classica caelo.
   <font size="2">
    1360
   </font>
   ergo et Nysaeos discit gens rite recessus,
      et stata sollicito deducunt orgia ritu.
      ipse dehinc diros ut Liber perculit Indos,
      Hemodi victor conscendit verticis arces,
      effusamque solo gentem procul aspicit omnem:
   <font size="2">
    1365
   </font>
   ima iugi extantis vestigia gurgite canent.
      Oceani eoi praetento denique Bacchus
      litore, et extrema terrarum victor in ora,
      ducit laurigeros post Indica bella triumphos,
      erigit et geminas telluris fine columnas,
   <font size="2">
    1370
   </font>
   invisitque dehinc Ismeni fluminis undam.
      Has tantum gentes commendat fama per orbem.
      vile aliae vulgus, pecorum vice, terga pererrant
      caespitis abiecti: non his aut gloria forti
      parta manu est, aut clara decus peperere metalla
   <font size="2">
    1375
   </font>
   terrarum venis: habitant ignota locorum
      semper inexpertes famae, per inhospita degunt
      arva procul, nullis sunt dignae denique musis.
      at tu, Phoebe pater, vos clari turba, camenae,
      nominis, Aonio famam inspirate labori.
   <font size="2">
    1380
   </font>
  </p>
  <p class="border">
  </p>
 </body>
</div>