<div>
 John I
 <body>
  <p class="pagehead">
   EPISTULA IOANNIS I
  </p>
  <p class="internal_navigation">
  </p>
  <p>
   <a name="1">
    [1]
   </a>
   Quod fuit ab initio quod audivimus quod vidimus oculis nostris quod perspeximus et manus nostrae temptaverunt de verbo vitae
   <font size="2">
    2
   </font>
   et vita manifestata est et vidimus et testamur et adnuntiamus vobis vitam aeternam quae erat apud Patrem et apparuit nobis
   <font size="2">
    3
   </font>
   quod vidimus et audivimus adnuntiamus et vobis ut et vos societatem habeatis nobiscum. Et societas nostra sit cum Patre et cum Filio eius Iesu Christo.
   <font size="2">
    4
   </font>
   Et haec scribimus vobis ut gaudium nostrum sit plenum.
   <font size="2">
    5
   </font>
   Et haec est adnuntiatio quam audivimus ab eo et adnuntiamus vobis quoniam Deus lux est et tenebrae in eo non sunt ullae.
  </p>
  <p>
   <font size="2">
    6
   </font>
   Si dixerimus quoniam societatem habemus cum eo et in tenebris ambulamus mentimur et non facimus veritatem;
   <font size="2">
    7
   </font>
   si autem in luce ambulemus sicut et ipse est in luce societatem habemus ad invicem et sanguis Iesu Filii eius mundat nos ab omni peccato.
  </p>
  <p>
   <font size="2">
    8
   </font>
   Si dixerimus quoniam peccatum non habemus ipsi nos seducimus et veritas in nobis non est.
   <font size="2">
    9
   </font>
   Si confiteamur peccata nostra fidelis est et iustus ut remittat nobis peccata et emundet nos ab omni iniquitate.
   <font size="2">
    10
   </font>
   Si dixerimus quoniam non peccavimus mendacem facimus eum et verbum eius non est in nobis.
  </p>
  <p>
   <a name="2">
    [2]
   </a>
   Filioli mei haec scribo vobis ut non peccetis sed et si quis peccaverit advocatum habemus apud Patrem Iesum Christum iustum;
   <font size="2">
    2
   </font>
   et ipse est propitiatio pro peccatis nostris non pro nostris autem tantum sed etiam pro totius mundi.
  </p>
  <p>
   <font size="2">
    3
   </font>
   Et in hoc scimus quoniam cognovimus eum si mandata eius observemus.
   <font size="2">
    4
   </font>
   Qui dicit se nosse eum et mandata eius non custodit mendax est in hoc veritas non est;
   <font size="2">
    5
   </font>
   qui autem servat verbum eius vere in hoc caritas Dei perfecta est. In hoc scimus quoniam in ipso sumus.
   <font size="2">
    6
   </font>
   Qui dicit se in ipso manere debet sicut ille ambulavit et ipse ambulare.
  </p>
  <p>
   <font size="2">
    7
   </font>
   Carissimi non mandatum novum scribo vobis sed mandatum vetus quod habuistis ab initio mandatum vetus est verbum quod audistis.
   <font size="2">
    8
   </font>
   Iterum mandatum novum scribo vobis quod est verum et in ipso et in vobis quoniam tenebrae transeunt et lumen verum iam lucet.
   <font size="2">
    9
   </font>
   Qui dicit se in luce esse et fratrem suum odit in tenebris est usque adhuc.
   <font size="2">
    10
   </font>
   Qui diligit fratrem suum in lumine manet et scandalum in eo non est;
   <font size="2">
    11
   </font>
   qui autem odit fratrem suum in tenebris est et in tenebris ambulat et nescit quo eat quoniam tenebrae obcaecaverunt oculos eius.
  </p>
  <p>
   <font size="2">
    12
   </font>
   Scribo vobis filioli quoniam remittuntur vobis peccata propter nomen eius.
   <font size="2">
    13
   </font>
   Scribo vobis patres quoniam cognovistis eum qui ab initio est scribo vobis adulescentes quoniam vicistis malignum.
   <font size="2">
    14
   </font>
   Scripsi vobis infantes quoniam cognovistis Patrem scripsi vobis patres quia cognovistis eum qui ab initio scripsi vobis adulescentes quia fortes estis et verbum Dei in vobis manet et vicistis malignum.
  </p>
  <p>
   <font size="2">
    15
   </font>
   Nolite diligere mundum neque ea quae in mundo sunt. Si quis diligit mundum non est caritas Patris in eo;
   <font size="2">
    16
   </font>
   quoniam omne quod est in mundo concupiscentia carnis et concupiscentia oculorum est et superbia vitae quae non est ex Patre sed ex mundo est.
   <font size="2">
    17
   </font>
   Et mundus transit et concupiscentia eius qui autem facit voluntatem Dei manet in aeternum.
  </p>
  <p>
   <font size="2">
    18
   </font>
   Filioli novissima hora est et sicut audistis quia antichristus venit nunc antichristi multi facti sunt unde scimus quoniam novissima hora est.
   <font size="2">
    19
   </font>
   Ex nobis prodierunt sed non erant ex nobis nam si fuissent ex nobis permansissent utique nobiscum sed ut manifesti sint quoniam non sunt omnes ex nobis.
   <font size="2">
    20
   </font>
   Sed vos unctionem habetis a Sancto et nostis omnia.
   <font size="2">
    21
   </font>
   Non scripsi vobis quasi ignorantibus veritatem sed quasi scientibus eam et quoniam omne mendacium ex veritate non est.
   <font size="2">
    22
   </font>
   Quis est mendax nisi is qui negat quoniam Iesus non est Christus hic est antichristus qui negat Patrem et Filium.
   <font size="2">
    23
   </font>
   Omnis qui negat Filium nec Patrem habet qui confitetur Filium et Patrem habet.
  </p>
  <p>
   <font size="2">
    24
   </font>
   Vos quod audistis ab initio in vobis permaneat; si in vobis permanserit quod ab initio audistis et vos in Filio et Patre manebitis.
   <font size="2">
    25
   </font>
   Et haec est repromissio quam ipse pollicitus est nobis vitam aeternam.
  </p>
  <p>
   <font size="2">
    26
   </font>
   Haec scripsi vobis de eis qui seducunt vos.
   <font size="2">
    27
   </font>
   Et vos unctionem quam accepistis ab eo manet in vobis et non necesse habetis ut aliquis doceat vos; sed sicut unctio eius docet vos de omnibus et verum est et non est mendacium et sicut docuit vos manete in eo.
  </p>
  <p>
   <font size="2">
    28
   </font>
   Et nunc filioli manete in eo ut cum apparuerit habeamus fiduciam et non confundamur ab eo in adventu eius.
   <font size="2">
    29
   </font>
   Si scitis quoniam iustus est scitote quoniam et omnis qui facit iustitiam ex ipso natus est.
  </p>
  <p>
   <a name="3">
    [3]
   </a>
   Videte qualem caritatem dedit nobis Pater ut filii Dei nominemur et sumus propter hoc mundus non novit nos quia non novit eum.
   <font size="2">
    2
   </font>
   Carissimi nunc filii Dei sumus et nondum apparuit quid erimus scimus quoniam cum apparuerit similes ei erimus quoniam videbimus eum sicuti est.
  </p>
  <p>
   <font size="2">
    3
   </font>
   Et omnis qui habet spem hanc in eo sanctificat se sicut et ille sanctus est.
   <font size="2">
    4
   </font>
   Omnis qui facit peccatum et iniquitatem facit et peccatum est iniquitas 5 et scitis quoniam ille apparuit ut peccata tolleret et peccatum in eo non est.
   <font size="2">
    6
   </font>
   Omnis qui in eo manet non peccat omnis qui peccat non vidit eum nec cognovit eum.
  </p>
  <p>
   <font size="2">
    7
   </font>
   Filioli nemo vos seducat. Qui facit iustitiam iustus est sicut et ille iustus est;
   <font size="2">
    8
   </font>
   qui facit peccatum ex diabolo est quoniam ab initio diabolus peccat in hoc apparuit Filius Dei ut dissolvat opera diaboli.
   <font size="2">
    9
   </font>
   Omnis qui natus est ex Deo peccatum non facit quoniam semen ipsius in eo manet et non potest peccare quoniam ex Deo natus est.
  </p>
  <p>
   <font size="2">
    10
   </font>
   In hoc manifesti sunt filii Dei et filii diaboli: omnis qui non est iustus non est de Deo et qui non diligit fratrem suum.
  </p>
  <p>
   <font size="2">
    11
   </font>
   Quoniam haec est adnuntiatio quam audistis ab initio ut diligamus alterutrum.
   <font size="2">
    12
   </font>
   Non sicut Cain: ex maligno erat et occidit fratrem suum et propter quid occidit eum? Quoniam opera eius maligna erant fratris autem eius iusta.
  </p>
  <p>
   <font size="2">
    13
   </font>
   Nolite mirari fratres si odit vos mundus.
   <font size="2">
    14
   </font>
   Nos scimus quoniam translati sumus de morte in vitam quoniam diligimus fratres; qui non diligit manet in morte.
   <font size="2">
    15
   </font>
   Omnis qui odit fratrem suum homicida est et scitis quoniam omnis homicida non habet vitam aeternam in se manentem.
  </p>
  <p>
   <font size="2">
    16
   </font>
   In hoc cognovimus caritatem quoniam ille pro nobis animam suam posuit; et nos debemus pro fratribus animas ponere.
   <font size="2">
    17
   </font>
   Qui habuerit substantiam mundi et viderit fratrem suum necesse habere et clauserit viscera sua ab eo, quomodo caritas Dei manet in eo?
   <font size="2">
    18
   </font>
   Filioli non diligamus verbo nec lingua sed opere et veritate.
  </p>
  <p>
   <font size="2">
    19
   </font>
   In hoc cognoscimus quoniam ex veritate sumus et in conspectu eius suadeamus corda nostra,
   <font size="2">
    20
   </font>
   quoniam si reprehenderit nos cor, maior est Deus corde nostro et novit omnia.
   <font size="2">
    21
   </font>
   Carissimi, si cor non reprehenderit nos, fiduciam habemus ad Deum
   <font size="2">
    22
   </font>
   et quodcumque petierimus accipiemus ab eo quoniam mandata eius custodimus et ea quae sunt placita coram eo facimus.
  </p>
  <p>
   <font size="2">
    23
   </font>
   Et hoc est mandatum eius ut credamus in nomine Filii eius Iesu Christi et diligamus alterutrum sicut dedit mandatum nobis.
   <font size="2">
    24
   </font>
   Et qui servat mandata eius in illo manet et ipse in eo; et in hoc scimus quoniam manet in nobis de Spiritu quem nobis dedit.
  </p>
  <p>
   <a name="4">
    [4]
   </a>
   Carissimi nolite omni spiritui credere sed probate spiritus si ex Deo sint quoniam multi pseudoprophetae exierunt in mundum.
   <font size="2">
    2
   </font>
   In hoc cognoscitur Spiritus Dei: omnis spiritus qui confitetur Iesum Christum in carne venisse ex Deo est.
   <font size="2">
    3
   </font>
   Et omnis spiritus qui solvit Iesum ex Deo non est; et hoc est antichristi quod audistis quoniam venit et nunc iam in mundo est.
   <font size="2">
    4
   </font>
   Vos ex Deo estis, filioli, et vicistis eos quoniam maior est qui in vobis est quam qui in mundo.
   <font size="2">
    5
   </font>
   Ipsi de mundo sunt; ideo de mundo loquuntur et mundus eos audit.
   <font size="2">
    6
   </font>
   Nos ex Deo sumus. Qui novit Deum audit nos; qui non est ex Deo non audit nos. In hoc cognoscimus Spiritum veritatis et spiritum erroris.
  </p>
  <p>
   <font size="2">
    7
   </font>
   Carissimi diligamus invicem quoniam caritas ex Deo est et omnis qui diligit ex Deo natus est et cognoscit Deum.
   <font size="2">
    8
   </font>
   Qui non diligit, non novit Deum quoniam Deus caritas est.
   <font size="2">
    9
   </font>
   In hoc apparuit caritas Dei in nobis quoniam Filium suum unigenitum misit Deus in mundum ut vivamus per eum.
   <font size="2">
    10
   </font>
   In hoc est caritas non quasi nos dilexerimus Deum sed quoniam ipse dilexit nos et misit Filium suum propitiationem pro peccatis nostris.
  </p>
  <p>
   <font size="2">
    11
   </font>
   Carissimi, si sic Deus dilexit nos, et nos debemus alterutrum diligere.
   <font size="2">
    12
   </font>
   Deum nemo vidit umquam; si diligamus invicem Deus in nobis manet et caritas eius in nobis perfecta est.
   <font size="2">
    13
   </font>
   In hoc intellegimus quoniam in eo manemus et ipse in nobis quoniam de Spiritu suo dedit nobis.
   <font size="2">
    14
   </font>
   Et nos vidimus et testificamur quoniam Pater misit Filium salvatorem mundi.
   <font size="2">
    15
   </font>
   Quisque confessus fuerit quoniam Iesus est Filius Dei Deus in eo manet et ipse in Deo.
   <font size="2">
    16
   </font>
   Et nos cognovimus et credidimus caritati quam habet Deus in nobis Deus caritas est et qui manet in caritate in Deo manet et Deus in eo.
  </p>
  <p>
   <font size="2">
    17
   </font>
   In hoc perfecta est caritas nobiscum ut fiduciam habeamus in die iudicii quia sicut ille est et nos sumus in hoc mundo.
   <font size="2">
    18
   </font>
   Timor non est in caritate sed perfecta caritas foras mittit timorem quoniam timor poenam habet; qui autem timet non est perfectus in caritate.
  </p>
  <p>
   <font size="2">
    19
   </font>
   Nos ergo diligamus quoniam Deus prior dilexit nos.
   <font size="2">
    20
   </font>
   Si quis dixerit quoniam diligo Deum et fratrem suum oderit mendax est; qui enim non diligit fratrem suum quem vidit, Deum quem non vidit quomodo potest diligere?
   <font size="2">
    21
   </font>
   Et hoc mandatum habemus ab eo ut qui diligit Deum diligat et fratrem suum.
  </p>
  <p>
   <a name="5">
    [5]
   </a>
   Omnis qui credit quoniam Iesus est Christus ex Deo natus est; et omnis, qui diligit eum qui genuit, diligit eum qui natus est ex eo.
   <font size="2">
    2
   </font>
   In hoc cognoscimus quoniam diligimus natos Dei cum Deum diligamus et mandata eius faciamus.
   <font size="2">
    3
   </font>
   Haec est enim caritas Dei ut mandata eius custodiamus; et mandata eius gravia non sunt,
   <font size="2">
    4
   </font>
   quoniam omne quod natum est ex Deo vincit mundum; et haec est victoria quae vincit mundum: fides nostra.
  </p>
  <p>
   <font size="2">
    5
   </font>
   Quis est qui vincit mundum nisi qui credit quoniam Iesus est Filius Dei?
   <font size="2">
    6
   </font>
   Hic est qui venit per aquam et sanguinem Iesus Christus non in aqua solum sed in aqua et sanguine. Et Spiritus est qui testificatur quoniam Christus est veritas.
   <font size="2">
    7
   </font>
   Quia tres sunt qui testimonium dant:
   <font size="2">
    8
   </font>
   Spiritus et aqua et sanguis et tres unum sunt.
  </p>
  <p>
   <font size="2">
    9
   </font>
   Si testimonium hominum accipimus, testimonium Dei maius est quoniam hoc est testimonium Dei quod maius est quia testificatus est de Filio suo.
   <font size="2">
    10
   </font>
   Qui credit in Filio Dei habet testimonium Dei in se; qui non credit Filio mendacem facit eum quoniam non credidit in testimonio quod testificatus est Deus de Filio suo.
   <font size="2">
    11
   </font>
   Et hoc est testimonium quoniam vitam aeternam dedit nobis Deus et haec vita in Filio eius est.
   <font size="2">
    12
   </font>
   Qui habet Filium habet vitam; qui non habet Filium Dei vitam non habet.
  </p>
  <p>
   <font size="2">
    13
   </font>
   Haec scripsi vobis ut sciatis quoniam vitam habetis aeternam qui creditis in nomine Filii Dei.
   <font size="2">
    14
   </font>
   Et haec est fiducia quam habemus ad eum quia quodcumque petierimus secundum voluntatem eius audit nos.
   <font size="2">
    15
   </font>
   Et scimus quoniam audit nos quicquid petierimus scimus quoniam habemus petitiones quas postulavimus ab eo.
  </p>
  <p>
   <font size="2">
    16
   </font>
   Qui scit fratrem suum peccare peccatum non ad mortem petet et dabit ei vitam peccantibus non ad mortem. Est peccatum ad mortem; non pro illo dico ut roget.
   <font size="2">
    17
   </font>
   Omnis iniquitas peccatum est et est peccatum non ad mortem.
  </p>
  <p>
   <font size="2">
    18
   </font>
   Scimus quoniam omnis qui natus est ex Deo non peccat sed generatio Dei conservat eum et malignus non tangit eum.
   <font size="2">
    19
   </font>
   Scimus quoniam ex Deo sumus et mundus totus in maligno positus est.
   <font size="2">
    20
   </font>
   Et scimus quoniam Filius Dei venit et dedit nobis sensum ut cognoscamus verum Deum; et simus in vero Filio eius; hic est verus Deus et vita aeterna.
   <font size="2">
    21
   </font>
   Filioli custodite vos a simulacris!
  </p>
  <p class="border">
  </p>
 </body>
</div>