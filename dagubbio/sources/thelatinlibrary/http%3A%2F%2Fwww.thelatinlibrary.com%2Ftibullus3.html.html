<div>
 Tibullus Book III
 <body>
  <p class="pagehead">
   LIBER TERTIVS LYGDAMI ALIORVMQUE ELEGIAE
  </p>
  <p class="border">
  </p>
  <p>
   <b>
    I
   </b>
  </p>
  <p>
   Martis Romani festae uenere kalendae
          - exoriens nostris hic fuit annus auis -
      et uaga nunc certa discurrunt undique pompa
          perque uias urbis munera perque domos.
      Dicite, Pierides, quonam donetur honore
   <span>
    5
   </span>
   seu mea, seu fallor, cara Neaera tamen.
      Carmine formosae, pretio capiuntur auare:
          gaudeat, ut digna est, uersibus illa meis.
      Lutea sed niueum inuoluat membrana libellum,
          pumex et canas tondeat ante comas,
   <span>
    10
   </span>
   summaque praetexat tenuis fastigia chartae
          indicet ut nomen littera facta tuum,
      atque inter geminas pingantur cornua frontes:
          sic etenim comptum mittere oportet opus.
      Per uos, auctores huius mihi carminis, oro
   <span>
    15
   </span>
   Castaliamque umbram Pieriosque lacus,
      ite domum cultumque illi donate libellum,
          sicut erit: nullus defluat inde color.
      Illa mihi referet, si nostri mutua cura est,
          an minor, an toto pectore deciderim.
   <span>
    20
   </span>
   Sed primum meritam larga donate salute
          atque haec submisso dicite uerba sono:
      "Haec tibi uir quondam, nunc frater, casta Neaera,
          mittit et accipias munera parua rogat,
      teque suis iurat caram magis esse medullis,
   <span>
    25
   </span>
   siue sibi coniunx siue futura soror;
      sed potius coniunx: huius spem nominis illi
          auferet extincto pallida Ditis aqua."
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Qui primus caram iuueni carumque puellae
          eripuit iuuenem, ferreus ille fuit;
      durus et ille fuit, qui tantum ferre dolorem,
          uiuere et erepta coniuge qui potuit.
      Non ego firmus in hoc, non haec patientia nostro
   <span>
    5
   </span>
   ingenio: frangit fortia corda dolor;
      nec mihi uera loqui pudor est uitaeque fateri,
          tot mala perpessae, taedia nata meae.
      Ergo cum tenuem fuero mutatus in umbram
          candidaque ossa supra nigra fauilla teget,
   <span>
    10
   </span>
   ante meum ueniat longos incompta capillos
          et fleat ante meum maesta Neaera rogum;
      sed ueniat carae matris comitata dolore:
          maereat haec genero, maereat illa uiro.
      Praefatae ante meos manes animamque precatae
   <span>
    15
   </span>
   perfusaeque pias ante liquore manus,
      pars quae sola mei superabit corporis, ossa
          incinctae nigra candida ueste legent
      et primum annoso spargent collecta lyaeo,
          mox etiam niueo lacte parent,
   <span>
    20
   </span>
   post haec carbaseis umorem tollere uelis
          atque in marmorea ponere sicca domo.
      Illic quas mittit diues Panchaia merces
          Eoique Arabes, diues et Assyria,
      et nostri memores lacrimae fundantur eodem:
   <span>
    25
   </span>
   sic ego componi uersus in ossa uelim.
      Sed tristem mortis demonstret littera causam
          atque haec in celebri carmina fronte notet:
   <span>
    LYGDAMVS HIC SITVS EST: DOLOR HVIC ET CVRA NEAERAE,
   </span>
   <span>
    CONIVGIS EREPTAE, CAVSA PERIRE FVIT
    <span>
     30
    </span>
   </span>
  </p>
  <p class="shortborder">
  </p>
  <p>
   <b>
    III
   </b>
  </p>
  <p>
   Quid prodest caelum uotis implesse, Neaera,
          blandaque cum multa tura dedisse prece,
      non ut marmorei prodirem e limine tecti,
          insignis clara conspicuusque domo,
      aut ut multa mei renouarent iugera tauri
   <span>
    5
   </span>
   et magnas messes terra benigna daret,
      sed tecum ut longae sociarem gaudia uitae
          inque tuo caderet nostra senecta sinu,
      tum cum permenso defunctus tempore lucis
          nudus Lethaea cogerer ire rate?
   <span>
    10
   </span>
   Nam graue quid prodest pondus mihi diuitis auri,
          aruaque si findant pinguia mille boues?
      Quidue domus prodest Phrygiis innixa columnis,
          Taenare siue tuis, siue Caryste tuis,
      et nemora in domibus sacros imitantia lucos
   <span>
    15
   </span>
   aurataeque trabes marmoreumque solum?
      Quidue in Erythraeo legitur quae litore concha
          tinctaque Sidonio murice lana iuuat,
      et quae praeterea populus miratur? In illis
          inuidia est: falso plurima uulgus amat.
   <span>
    20
   </span>
   Non opibus mentes hominum curaeque leuantur
          nec Fortuna sua tempora lege regit.
      Sit mihi paupertas tecum iucunda, Neaera:
          at sine te regum munera nulla uolo.
      O niueam quae te poterit mihi reddere lucem!
   <span>
    25
   </span>
   O mihi felicem terque quaterque diem!
      At si, pro dulci reditu quaecumque uouentur,
          audiat auersa non meus aure deus,
      nec me regna iuuant nec Lydius aurifer amnis
          nec quas terrarum sustinet orbis opes.
   <span>
    30
   </span>
   Haec alii cupiant; liceat mihi paupere cultu
          securo cara coniuge posse frui.
      Adsis et timidis faueas, Saturnia, uotis,
          et faueas concha, Cypria, uecta tua.
      Aut si fata negant reditum tristesque sorores,
   <span>
    35
   </span>
   stamina quae ducunt quaeque futura neunt,
      me uocet in uastos amnes nigramque paludem
          diues in ignaua luridus Orcus aqua.
  </p>
  <p class="shortborder">
  </p>
  <p>
   <b>
    IV
   </b>
  </p>
  <p>
   Di meliora ferant, nec sint mihi somnia uera,
          quae tulit hesterna pessima nocte quies.
      Ite procul uani falsique auertite uisus,
          desinite in nobis quaerere uelle fidem.
      Diui uera monent, uenturae nuntia sortis
   <span>
    5
   </span>
   uera monent Tuscis exta probata uiris;
      somnia fallaci ludunt temeraria nocte
          et pauidas mentes falsa timere iubent;
      et natum in curas hominum genus omina noctis
          farre pio placant et saliente sale!
   <span>
    10
   </span>
   Et tamen, utcumque est, siue illi uera moneri,
          mendaci somno credere siue uolent,
      efficiat uanos noctis Lucina timores
          et frustra inmeritum pertimuisse uelit,
      si mea nec turpi mens est obnoxia facto
   <span>
    15
   </span>
   nec laesit magnos impia lingua deos.
      Iam Nox aetherium nigris emensa quadrigis
          mundum cacruleo lauerat amne rotas,
      nec me sopierat menti deus utilis aegrae:
          Somnus sollicitas deficit ante domos.
   <span>
    20
   </span>
   Tandem, cum summo Phoebus prospexit ab ortu,
          pressit languentis lumina sera quies.
      Hic iuuenis casta redimitus tempora lauro
          est uisus nostra ponere sede pedem.
      Non illo quicquam formosius ulla priorum
   <span>
    25
   </span>
   aetas, heroum nec tulit ulla domus.
      Intonsi crines longa ceruice fluebant,
          stillabat Syrio myrtea rore coma.
      Candor erat qualem praefert Latonia Luna,
          et color in niueo corpore purpureus,
   <span>
    30
   </span>
   ut iuueni primum uirgo deducta marito
          inficitur teneras ore rubente genas,
      et cum contexunt amarantis alba puellae
          lilia et autumno candida mala rubent.
      Ima uidebatur talis inludere palla:
   <span>
    35
   </span>
   namque haec in nitido corpore uestis erat.
      Artis opus rarae, fulgens testudine et auro
          pendebat laeua garrula parte lyra.
      Hanc primum ueniens plectro modulatus eburno
          felices cantus ore sonante dedit;
   <span>
    40
   </span>
   sed postquam fuerant digiti cum uoce locuti,
          edidit haec dulci tristia uerba modo:
      "Salue, cura deum: casto nam rite poetae
          Phoebusque et Bacchus Pieridesque fauent;
      sed proles Semelae Bacchus doctaeque sorores
   <span>
    45
   </span>
   dicere non norunt quid ferat hora sequens;
      at mihi fatorum leges aeuisque futuri
          euentura pater posse uidere dedit;
      quare ego quae dico non fallax accipe uates
          quodque deus uero Cynthius ore feram.
   <span>
    50
   </span>
   Tantum cara tibi quantum nec filia matri,
          quantum nec cupido bella puella uiro,
      pro qua sollicitas caelestia numina uotis,
          quae tibi securos non sinit ire dies
      et, cum te fusco Somnus uelauit amictu,
   <span>
    55
   </span>
   uanum nocturnis fallit imaginibus,
      carminibus celebrata tuis formosa Neaera
          alterius mauultl esse puella uiri,
      diuersasque suas agitat mens impia curas,
          nec gaudet casta nupta Neaera domo.
   <span>
    60
   </span>
   A crudele genus nec fidum femina nomen!
          A pereat, didicit fallere si qua uirum!
      Sed flecti poterit: mens est mutabilis illis;
          tu modo cum multa bracchia tende fide.
      Saeuus Amor docuit ualidos temptare labores,
   <span>
    65
   </span>
   saeuus Amor docuit uerbera posse pati.
      Me quondam Admeti niueas pauisse iuuencas
          non est in uanum fabula ficta iocum;
      tunc ego nec cithara poteram gaudere sonora
          nec similes chordis reddere uoce sonos,
   <span>
    70
   </span>
   sed perlucenti cantum meditabar auena
          ille ego Latonae filius atque Iouis.
      Nescis quid sit amor, iuuenis, si ferre recusas
          immitem dominam coniugiumque ferum.
      Ergo ne dubita blandas adhibere querellas:
   <span>
    75
   </span>
   uincuntur molli pectora dura prece.
      Quod si uera canunt sacris oracula templis,
          haec illi nostro nomine dicta refer:
      hoc tibi conigium promittit Delius ipse;
          felix hoc, alium desine uelle uirum."
   <span>
    80
   </span>
   Dixit, et ignauus defluxit corpore somnus.
          A ego ne possim tanta uidere mala!
      Nec tibi crediderim uotis contraria uota
          nec tantum crimen pectore inesse tuo:
      nam te nec uasti genuerunt aequora ponti
   <span>
    85
   </span>
   nec flammam uoluens ore Chimaera fero
      nec canis anguinea redimitus terga caterua,
          cui tres sunt linguae tergeminumque caput,
      Scyllaque uirgineam canibus succincta figuram,
          nec te conceptam saeua leaena tulit,
   <span>
    90
   </span>
   barbara nec Scythiae tellus horrendaue Syrtis,
          sed culta et duris non habitanda domus
      et longe ante alias omnes mitissima mater
          isque pater quo non alter amabilior.
      Haec deus in melius crudelia somnia uertat
   <span>
    95
   </span>
   et iubeat tepidos inrita ferre Notos.
  </p>
  <p class="shortborder">
  </p>
  <p>
   <b>
    V
   </b>
  </p>
  <p>
   Vos tenet, Etruscis manat quae fontibus unda,
          unda sub aestiuum non adeunda Canem,
      nunc autem sacris Baiarum proxima lymphis,
          cum se purpureo uere remittit humus.
      At mihi Persephone nigram denuntiat horam:
   <span>
    5
   </span>
   immerito iuueni parce nocere, dea.
      Non ego temptauit nulli temeranda uirorum
          audax laudandae sacra docere deae,
      nec mea mortiferis infecit pocula sucis
          dextera nec cuiquam trita uenena dedit,
   <span>
    10
   </span>
   nec nos sacrilegos templis admouimus ignes,
          nec cor sollicitant facta nefanda meum,
      nec nos insanae meditantes iurgia mentis
          impia in aduersos soluimus ora deos.
      Et nondum cani nigros laesere capillos,
   <span>
    15
   </span>
   nec uenit tardo curua senecta pede:
      natalem primo nostrum uidere parentes,
          cum cecidit fato consul uterque pari.
      Quid fraudare iuuat uitem crescentibus uuis
          et modo nata mala uellere poma manu?
   <span>
    20
   </span>
   Parcite, pallentes undas quicumque tenetis
          duraque sortiti tertia regna dei.
      Elysios olim liceat cognoscere campos
          Lethaeamque ratem Cimmeriosque lacus,
      cum mea rugosa pallebunt ora senecta
   <span>
    25
   </span>
   et referam pueris tempora prisca senex.
      Atque utinam uano nequiquam terrear aestu!
          Languent ter quinos sed mea membra dies.
      At uobis Tuscae celebrantur numina lymphae
          et facilis lenta pellitur unda manu.
   <span>
    30
   </span>
   Viuite felices, memores et uiuite nostri,
          siue erimus seu nos fata fuisse uelint.
      Interea nigras pecudes promittite Diti
          et niuei lactis pocula mixta mero.
  </p>
  <p class="shortborder">
  </p>
  <p>
   <b>
    VI
   </b>
  </p>
  <p>
   Candide Liber, ades - sic sit tibi mystica uitis
          semper, sic hedera tempora uincta feras -
      aufer et, ipse, meum, pariter medicande, dolorem:
          saepe tuo cecidit munere uictus amor.
      Care puer, madeant generoso pocula baccho,
   <span>
    5
   </span>
   et nobis prona funde Falerna manu.
      Ite procul durum curae genus, ite labores;
          fulserit hic niueis Delius alitibus.
      Vos modo proposito dulces faueatis amici,
          neue neget quisquam me duce se comitem,
   <span>
    10
   </span>
   aut si quis uini certamen mite recusat,
          fallat eum tecto cara puella dolo.
      Ille facit dites animos deus, ille ferocem
          contundit et dominae misit in arbitrium,
      Armenias tigres et fuluas ille leaenas
   <span>
    15
   </span>
   uicit et indomitis mollia corda dedit.
      Haec Amor et maiora ualet; sed poscite Bacchi
          munera: quem uestrum pocula sicca iuuant?
      Conuenit ex aequo nec toruus Liber in illis
          qui se quique una uina iocosa colunt,
   <span>
    20
   </span>
   nunc uenit iratus nimium nimiumque seueris:
          qui timet irati numina magna, bibat.
      Quales his poenas qualis quantusque minetur,
          Cadmeae matris praeda cruenta docet.
      Sed procul a nobis hic sit timor, illaque, si qua est,
   <span>
    25
   </span>
   quid ualeat laesi sentiat ira dei.
      Quid precor a demens? Venti temeraria uota,
          aeriae et nubes diripienda ferant.
      Quamuis nulla mei superest tibi cura, Neaera,
          sis felix et sint candida fata tua.
   <span>
    30
   </span>
   At nos securae reddamus tempora mensae:
          uenit post multos una serena dies.
      Ei mihi, difficile est imitari gaudia falsa,
          difficile est tristi fingere mente iocum,
      nec bene mendaci risus componitur ore,
   <span>
    35
   </span>
   nec bene sollicitis ebria uerba sonant.
      Quid queror infelix? Turpes discedite curae:
          odit Lanaeus tristia uerba pater.
      Gnosia, Theseae quondam periuria linguae
          fleuisti ignoto sola relicta mari:
   <span>
    40
   </span>
   sic cecinit pro te doctus, Minoi, Catullus
          ingrati referens impia facta uiri.
      Vos ego nunc moneo: felix, quicumque dolore
          alterius disces posse cauere tuos.
      Nec uos aut capiant pendentia bracchia collo
   <span>
    45
   </span>
   aut fallat blanda sordida lingua fide;
      etsi perque suos fallax iurauit ocellos
          Iononemque suam perque suam Venerem,
      nulla fides inerit: periuria ridet amantum
          Iuppiter et uentos inrita ferre iubet.
   <span>
    50
   </span>
   Ergo quid totiens fallacis uerba puellae
          conqueror? Ite a me, seria uerba, precor.
      Quam uellem tecum longas requiescere noctes
          et tecum longos peruigilare dies,
      perfida nec merito nobis inimica merenti,
   <span>
    55
   </span>
   perfida, sed, quamuis perfida, cara tamen!
      Naida Bacchus amat: cessas, o lente minister?
          Temperet annosum Marcia lympha merum.
      Non ego, si fugit nostrae conuiuia mensae
          ignotum cupiens uana puella torum,
   <span>
    60
   </span>
   sollicitus repetam tota suspiria nocte.
          Tu, puer, i, liquidum fortius adde merum.
      Iam dudum Syrio madefactus tempora nardo
          debueram sertis implicuisse comas.
  </p>
  <p class="shortborder">
  </p>
  <p>
   <b>
    VII
   </b>
  </p>
  <p>
   Panegyricus Messallae
      Te, Messalla, canam, quamquam me cognita uirtus
      terret; ut infirmae nequeant subsistere uires,
      incipiam tamen, ac meritas si carmina laudes
      deficiant, - humilis tantis sim conditor actis
      nec tua praeter te chartis intexere quisquam
   <span>
    5
   </span>
   facta queat, dictis ut non maiora supersint, -
      est nobis uoluisse satis; nec munera parua
      respueris: etiam Phoebo gratissima dona
      Cres tulit, et cunctis Baccho iucundior hospes
      Icarus, ut puro testantur sidera caelo
   <span>
    10
   </span>
   Erigoneque Canisque, neget ne longior aetas;
      quin etiam Alcides, deus ascensurus Olympum,
      laeta Molorcheis posuit uestigia tectis,
      paruaque caelestis placauit mica, nec illis
      semper inaurato taurus cadit hostia cornu.
   <span>
    15
   </span>
   Hic quoque sit gratus paruus labor, ut tibi possim
      inde alios alioque memor componere uersus.
      Alter dicat opus magni mirabile mundi,
      qualis in immenso desederit aere tellus,
      qualis et in curuum pontus confluxerit orbem,
   <span>
    20
   </span>
   et uagus, e terris qua surgere nititur, aer,
      huic et contextus passim fluat igneus aether,
      pendentique super claudantur ut omnia caelo;
      at quodcumque meae poterunt audere camenae,
      seu tibi par poterunt seu, quod spes abnuit, ultra
   <span>
    25
   </span>
   siue minus ( certeque canent minus), omne uouemus
      hoc tibi, nec tanto careat mihi carmine charta.
      Nam quamquam antiquae gentis superant tibi laudes,
      non tua maiorum contenta est gloria fama
      nec quaeris quid quaque index sub imagine dicat,
   <span>
    30
   </span>
   sed generis priscos contendis uincere honores,
      quam tibi maiores maius decus ipse futuris:
      at tua non titulus capiet sub nomine facta,
      aeterno sed erunt tibi magna uolumina uersu,
      conuenientque tuas cupidi componere laudes
   <span>
    35
   </span>
   undique quique canent uincto pede quique soluto;
      quis potius, certamen erit: sim uictor in illis,
      ut nostrum tantis inscribam nomen in actis.
      Nam quis te maiora gerit castrisue foroue?
      Nec tamen hic aut hic tibi laus maiorue minorue,
   <span>
    40
   </span>
   iusta pari premitur ueluti cum pondere libra,
      prona nec hac plus parte sedet nec surgit ab illa,
      qualis, inaequatum si quando onus urget utrimque,
      instabilis natat alterno depressior orbe.
      Nam seu diuersi fremat inconstantia uulgi,
   <span>
    45
   </span>
   non alius sedare queat; seu iudicis ira
      sit placanda, tuis poterit mitescere uerbis.
      Non Pylos aut Ithace tantos genuisse feruntur
      Nestora uel paruae magnum decus urbis Vlixem,
      uixerit ille senex quamuis, dum terna per orbem
   <span>
    50
   </span>
   saecula fertilibus Titan decurreret horis,
      ille per ignotas audax errauerit urbes,
      qua maris extremis tellus includitur undis:
      nam Ciconumque manus aduersis reppulit armis,
      nec ualuit lotos coeptos auertere cursus,
   <span>
    55
   </span>
   cessit et Aetnaeae Neptunius incola rupis
      uicta Maroneo foedatus lumina baccho;
      uexit et Aeolios placidum per Nerea uentos,
      incultos adiit Laestrygonas Antiphatenque,
      nobilis Artacie gelida quos inrigat unda;
   <span>
    60
   </span>
   solum nec doctae uerterunt pocula Circes,
      quamuis illa foret Solis genus, apta uel herbis
      aptaque uel cantu ueteres mutare figuras;
      Cimmerion etiam obscuras accessit ad arces,
      quis numquam candente dies apparuit ortu,
   <span>
    65
   </span>
   seu supra terras Phoebus seu curreret infra;
      uidit ut inferno Plutonis subdita regno
      magna deum proles leuibus discurreret umbris,
      praeteriitque cita Sirenum litora puppi;
      illum inter geminae nantem confinia mortis
   <span>
    70
   </span>
   nec Scyllae saeuo conterruit impetus ore,
      cum canibus rabidas inter fera serperet undas,
      nec uiolenta suo consumpsit more Charybdis,
      uel si sublimis fluctu consurgeret imo,
      uel si interrupto nudaret gurgite pontum.
   <span>
    75
   </span>
   Non uiolata uagi sileantur pascua Solis,
      non amor et fecunda Atlantidos arua Calypsus,
      finis et erroris miseri Phaeacia tellus.
      Atque haec seu nostras inter sunt cognita terras,
      fabula siue nouum dedit his erroribus orbem,
   <span>
    80
   </span>
   sit labor illius, tua dum facundia maior.
      Iam te non alius belli tenet aptius artes,
      qua deceat tutam castris praeducere fossam,
      qualiter aduersos hosti defigere ceruos,
      quemue locum ducto melius sit claudere uallo,
   <span>
    85
   </span>
   fontis ubi dulces erumpat terra liquores,
      ut facilisque tuis aditus sit et arduus hosti,
      laudis ut adsiduo uigeat certamine miles,
      quis tardamue sudem melius celeremue sagittam
      iecerit aut lento perfregerit obuia pilo,
   <span>
    90
   </span>
   aut quis equum celeremue arto compescere freno
      possit et effusas tardo permittere habenas
      inque uicem modo directo contendere passu,
      seu libeat, curuo breuius conuertere gyro,
      quis parma, seu dextra uelit seu laeua, tueri,
   <span>
    95
   </span>
   siue hac siue illac ueniat grauis impetus hastae
      amplior aut signata cita loca tangere funda.
      Iam simul audacis uenient certamina Martis
      aduersisque parent acies concurrere signis,
      tum tibi non desit faciem componere pugnae,
   <span>
    100
   </span>
   seu sit opus quadratum acies consistat in agmen,
      rectus ut aequatis decurrat frontibus ordo,
      seu libeat duplicem seiunctim cernere martem,
      dexter uti laeuum teneat dextrumque sinister
      miles sitque duplex gemini uictoria casus.
   <span>
    105
   </span>
   At non per dubias errant mea carmina laudes:
      nam bellis experta cano. Testis mihi uictae
      fortis Iapydiae miles, testis quoque fallax
      Pannonius, gelidas passim disiectus in Alpes,
      testis Arupinis et pauper natus in aruis,
   <span>
    110
   </span>
   quem si quis uideat uetus ut non fregerit aetas,
      terna minus Pyliae miretur saecula famae:
      namque senex longae peragit dum tempora uitae,
   <span>
    112b
   </span>
   centum fecundos Titan renouauerit annos,
      ipse tamen uelox celerem super edere corpus
      audet equum ualidisque sedet moderator habenis.
   <span>
    115
   </span>
   Te duce non alias conuersus terga Domator
      libera Romanae subiecit colla catenae.
      Nec tamen his contentus eris: maiora peractis
      instant, compertum est ueracibus ut mihi signis,
      quis Amythaonius nequeat certare Melampus.
   <span>
    120
   </span>
   Nam modo fulgentem Tyrio subtegmine uestem
      indueras oriente die duce fertilis anni,
      splendidior liquidis cum Sol caput extulit undis
      et fera discordes tenuerunt flamina uenti,
      curua nec adsuetos egerunt flumina cursus,
   <span>
    125
   </span>
   quin rapidum placidis etiam mare constitit undis,
      ulla nec aerias uolucris perlabitur auras
      nec quadrupes densas depascitur aspera siluas,
      quin largita tuis sunt muta silentia uotis.
      Iuppiter ipse leui uectus per inania curru
   <span>
    130
   </span>
   adfuit et caelo uicinum liquit Olympum
      intentaque tuis precibus se praebuit aure
      cunctaque ueraci capite adnuit: additus aris
      laetior eluxit structos super ignis aceruos.
      Quin hortante deo magnis insistere rebus
   <span>
    135
   </span>
   incipe; non idem tibi sint aliisque triumphi:
      non te uicino remorabitur obuia marte
      Gallia nec latis audax Hispania terris
      nec fera Theraeo tellus obsessa colono,
      nec qua uel Nilus uel regia lympha Choaspes
   <span>
    140
   </span>
   profluit aut rapidus, Cyri dementia, Gyndes,
      aret Araccaeis aut unda Oroatia campis,
      nec qua regna uago Tomyris finiuit Araxe,
      impia nec saeuis celebrans conuiuia mensis
      ultima uicinus Phoebo tenet arua Padaeus,
   <span>
    145
   </span>
   quaque Hebrus Tanaisque Getas rigat atque Magynos.
      Quid moror? Oceanus ponto qua continet orbem,
      nulla tibi aduersis regio sese offeret armis.
      Te manet inuictus Romano marte Britannus
      teque interiecto mundi pars altera sole.
   <span>
    150
   </span>
   Nam circumfuso consistit in aere tellus
      et quinque in partes toto disponitur orbe.
      Atque duae gelido uastantur frigore semper:
      illic et densa tellus absconditur umbra,
      et nulla incepto perlabitur unda liquore,
   <span>
    155
   </span>
   sed durata riget densam in glaciemque niuemque,
      quippe ubi non umquam Titan super egerit ortus.
      At media est Phoebi semper subiecta calori,
      seu propior terris aestiuum fertur in orbem
      seu celer hibernas properat decurrere luces;
   <span>
    160
   </span>
   non igitur presso tellus exsurgit aratro,
      nec frugem segetes praebent neque pabula terrae;
      non illic colit arua deus, Bacchusue Ceresue,
      nulla nec exustas habitant animalia partes.
      Fertilis hanc inter posita est interque rigentes
   <span>
    165
   </span>
   nostraque et huic aduersa solo pars altera nostro,
      quas similis utrimque tenens uicinia caeli
      temperat, alter et alterius uires necat aer;
      hinc placidus nobis per tempora uertitur annus,
      hinc et colla iugo didicit submittere taurus
   <span>
    170
   </span>
   et lenta excelsos uitis conscendere ramos,
      tondeturque seges maturos annua partus,
      et ferro tellus, pontus confinditur aere,
      quin etiam structis exsurgunt oppida muris.
      Ergo ubi per claros ierint tua facta triumphos,
   <span>
    175
   </span>
   solus utroque idem diceris magnus in orbe.
      Non ego sum satis ad tantae praeconia laudis,
      ipse mihi non si praescribat carmina Phoebus.
      Est tibi, qui possit magnis se accingere rebus,
      Valgius: aeterno propior non alter Homero.
   <span>
    180
   </span>
   Languida non noster peragit labor otia, quamuis
      Fortuna, ut mos est illi, me aduersa fatiget.
      Nam mihi, cum magnis opibus domus alta niteret,
      cui fuerant flaui ditantes ordine sulci
      horrea fecundas ad deficientia messis,
   <span>
    185
   </span>
   cuique pecus denso pascebant agmine colles,
      et domino satis et nimium furique lupoque,
      nunc desiderium superest: nam cura nouatur,
      cum memor ante actos semper dolor admonet annos.
      Sed licet asperiora cadant spolierque relictis,
   <span>
    190
   </span>
   non te deficient nostrae memorare camenae.
      Nec solum tibi Pierii tribuentur honores:
      pro te uel rapidas ausim maris ire per undas,
      aduersis hiberna licet tumeant freta uentis,
      pro te uel densis solus subsistere turmis
   <span>
    195
   </span>
   uel paruum Aetnaeae corpus committere flammae.
      Sum quodcumque, tuum est. Nostri si paruula cura
      sit tibi, quanta libet, si sit modo, non mihi regna
      Lydia, non magni potior sit fama Gylippi,
      posse Meleteas nec mallem uincere chartas.
   <span>
    200
   </span>
   Quod tibi si uersus noster, totusue minusue,
      uel bene sit notus, summo uel inerret in ore,
      nulla mihi statuunt finem te fata canendi.
      Quin etiam mea tunc tumulus cum texerit ossa,
      seu matura dies celerem properat mihi mortem,
   <span>
    205
   </span>
   longa manet seu uita, tamen, mutata figura
      seu me finget equum rigidos percurrere campos
      doctum seu tardi pecoris sim gloria taurus
      siue ego per liquidum uolucris uehar aera pennis,
      quandocumque hominem me longa receperit aetas,
   <span>
    210
   </span>
   inceptis de te subtexam carmina chartis.
  </p>
  <p class="shortborder">
  </p>
  <p>
   <b>
    De Sulpici Incerti Auctoris Elegiae
   </b>
  </p>
  <p>
   <b>
    VIII
   </b>
  </p>
  <p>
   Sulpicia est tibi culta tuis, Mars magne, kalendis;
          spectatum e caelo, si sapis, ipse ueni;
      hoc Venus ignoscet; at tu, uiolente, caueto
          ne tibi miranti turpiter arma cadant:
      illius ex oculis, cum uult exurere diuos,
   <span>
    5
   </span>
   accendit geminas lampadas acer Amor.
      Illam, quidquid agit, quoquo uestigia mouit,
          componit furtim subsequiturque Decor;
      seu soluit crines, fusis decet esse capillis:
          seu composit, comptis est ueneranda comis.
   <span>
    10
   </span>
   Vrit, seu Tyria uoluit procedere palla:
          urit, seu niuea candida ueste uenit.
      Talis in aeterno felix Vertumnus Olympo
          mille habet ornatus, mille decenter habet.
      Sola puellarum digna est cui mollia caris
   <span>
    15
   </span>
   uellera det sucis bis madefacta Tyros,
      possideatque, metit quidquid bene olentibus aruis
          cultor odoratae diues Arabs segetis,
      et quascumque niger rubro de litore gemmas
          proximus Eois colligit Indus aquis.
   <span>
    20
   </span>
   Hanc uos, Pierides, festis cantate kalendis,
          et testudinea Phoebe superbe lyra.
      Hoc sollemne sacrum multos haec sumet in annos:
          dignior est uestro nulla puella choro.
  </p>
  <p class="shortborder">
  </p>
  <p>
   <b>
    IX
   </b>
  </p>
  <p>
   Parce meo iuueni, seu quis bona pascua campi
          seu colis umbrosi deuia montis aper,
      neu tibi sit duros acuisse in proelia dentes;
          incolumem custos hunc mihi seruet Amor.
      Sed procul abducit uenandi Delia cura:
   <span>
    5
   </span>
   o pereant siluae deficiantque canes!
      Quis furor est, quae mens, densos indagine colles
          claudentem teneras laedere uelle manus?
      Quidue iuuat furtim latebras intrare ferarum
          candidaque hamatis crura notare rubis?
   <span>
    10
   </span>
   Sed tamen, ut tecum liceat, Cerinthe, uagari,
          ipsa ego per montes retia torta feram,
      ipsa ego uelocis quaeram uestigia cerui
          et demam celeri ferrea uincla cani.
      Tunc mihi, tunc placeant siluae, si, lux mea, tecum
   <span>
    15
   </span>
   arguar ante ipsas concubuisse plagas:
      tunc ueniat licet ad casses, inlaesus abibit,
          ne ueneris cupidae gaudia turbet, aper.
      Nunc sine me sit nulla Venus, sed lege Dianae,
          caste puer, casta retia tange manu:
   <span>
    20
   </span>
   et, quaecumque meo furtim subrepit amori,
          incidat in saeuas diripienda feras.
      At tu uenandi studium concede parenti,
          et celer in nostros ipse recurre sinus.
  </p>
  <p class="shortborder">
  </p>
  <p>
   <b>
    X
   </b>
  </p>
  <p>
   Huc ades et tenerae morbos expelle puellae,
          huc ades, intonsa Phoebe superbe coma;
      crede mihi, propera, nec te iam, Phoebe, pigebit
          formosae medicas applicuisse manus.
      Effice ne macies pallentes occupet artus,
   <span>
    5
   </span>
   neu notet informis candida membra color,
      et quodcumque mali est et quidquid triste timemus,
          in pelagus rapidis euehat amnis aquis.
      Sancte, ueni, tecumque feras, quicumque sapores,
          quicumque et cantus corpora fessa leuant;
   <span>
    10
   </span>
   neu iuuenem torque, metuit qui fata puellae
          uotaque pro domina uix numeranda facit;
      interdum uouet, interdum, quod langueat illa,
          dicit in aeternos aspera uerba deos.
      Pone metum, Cerinthe: deus non laedit amantes;
   <span>
    15
   </span>
   tu modo semper ama: salua puella tibi est;
      nil opus est fletu: lacrimis erit aptius uti,
   <span>
    21
   </span>
   si quando fuerit tristior illa tibi.
   <span>
    22
   </span>
   At nunc tota tua est, te solum candida secum
   <span>
    17
   </span>
   cogitat, et frustra credula turba sedet.
      Phoebe, faue: laus magna tibi tribuetur in uno
          corpore seruato restituisse duos.
   <span>
    20
   </span>
   Iam celeber, iam laetus eris, cum debita reddet
   <span>
    23
   </span>
   certatim sanctis laetus uterque focis;
      tunc te felicem dicet pia turba deorum,
   <span>
    25
   </span>
   optabunt artes et sibi quisque tuas.
  </p>
  <p class="shortborder">
  </p>
  <p>
   <b>
    XI
   </b>
  </p>
  <p>
   Qui mihi te, Cerinthe, dies dedit, hic mihi sanctus
          atque inter festos semper habendus erit:
      te nascente nouum Parcae cecinere puellis
          seruitium et dederunt regna superba tibi.
      Vror ego ante alias: iuuat hoc, Cerinthe, quod uror,
   <span>
    5
   </span>
   si tibi de nobis mutuus ignis adest;
      mutuus adsit amor, per te dulcissima furta
          perque tuos oculos per Geniumque rogo.
      Mane Geni, cape tura libens uotisque faueto,
          si modo, cum de me cogitat, ille calet.
   <span>
    10
   </span>
   Quod si forte alios iam nunc suspiret amores,
          tunc precor infidos, sancte, relinque focos.
      Nec tu sis iniusta, Venus: uel seruiat aeque
          uinctus uterque tibi uel mea uincla leua;
      sed potius ualida teneamur uterque catena,
   <span>
    15
   </span>
   nulla queat posthac quam soluisse dies.
      Optat idem iuuenis quod nos, sed tectius optat:
          nam pudet haec illum dicere uerba palam.
      At tu, Natalis, quoniam deus omnia sentis,
          adnue: quid refert, clamne palamne roget?
   <span>
    20
   </span>
  </p>
  <p class="shortborder">
  </p>
  <p>
   <b>
    XII
   </b>
  </p>
  <p>
   Natalis Iuno, sanctos cape turis aceruos,
          quos tibi dat tenera docta puella manu;
      tota tibi est hodie, tibi se laetissima compsit,
          staret ut ante tuos conspicienda focos.
      Illa quidem ornandi causas tibi, diua, relegat;
   <span>
    5
   </span>
   est tamen, occulte cui placuisse uelit.
      At tu, sancta, faue, neu quis diuellat amantes,
          sed iuueni, quaeso, mutua uincla para.
      Sic bene compones: ullae non ille puellae
          seruire aut cuiquam dignior illa uiro.
   <span>
    10
   </span>
   Nec possit cupidos uigilans deprendere custos
          fallendique uias mille ministret Amor.
      Adnue purpureaque ueni perlucida palla:
          ter tibi fit libo, ter, dea casta, mero;
      praecipit et natae mater studiosa, quod optat:
   <span>
    15
   </span>
   illa aliud tacita iam sua mente rogat;
      uritur, ut celeres urunt altaria flammae,
          nec, liceat quamuis, sana fuisse uelit.
      Sis iuueni grata ac, ueniet cum proximus annus,
          hic idem uotis iam uetus exstet amor.
   <span>
    20
   </span>
  </p>
  <p class="shortborder">
  </p>
  <p>
   <b>
    Sulpiciae Elegidia
   </b>
  </p>
  <p>
   <b>
    XIII
   </b>
  </p>
  <p>
   Tandem uenit amor, qualem texisse pudori
          quam nudasse alicui sit mihi fama magis.
      Exorata meis illum Cytherea Camenis
          attulit in nostrum deposuitque sinum.
      Exsoluit promissa Venus: mea gaudia narret,
   <span>
    5
   </span>
   dicetur si quis non habuisse sua.
      Non ego signatis quicquam mandare tabellis,
          ne legat id nemo quam meus ante, uelim,
      sed peccasse iuuat, uultus componere famae
          taedet: cum digno digna fuisse ferar.
   <span>
    10
   </span>
  </p>
  <p class="shortborder">
  </p>
  <p>
   <b>
    XIV
   </b>
  </p>
  <p>
   Inuisus natalis adest, qui rure molesto
          et sine Cerintho tristis agendus erit.
      Dulcius urbe quid est? An uilla sit apta puellae
          atque Arretino frigidus amnis agro?
      Iam, nimium Messalla mei studiose, quiescas;
   <span>
    5
   </span>
   non tempestiuae saepe, propinque, uiae.
      Hic animum sensusque meos abducta relinquo
          arbitrio, quamuis non sinis esse, meo.
  </p>
  <p class="shortborder">
  </p>
  <p>
   <b>
    XV
   </b>
  </p>
  <p>
   Scis iter ex animo sublatum triste puellae?
          Natali Romae iam licet esse tuo.
      Omnibus ille dies nobis natalis agatur,
          qui nec opinanti nunc tibi forte uenit.
  </p>
  <p class="shortborder">
  </p>
  <p>
   <b>
    XVI
   </b>
  </p>
  <p>
   Gratum est, securus multum quod iam tibi de me
          permittis, subito ne male inepta cadam.
      Sit tibi cura togae potior pressumque quasillo
          scortum quam Serui filia Sulpicia:
      solliciti sunt pro nobis, quibus illa dolori est
   <span>
    5
   </span>
   ne cedam ignoto maxima causa toro.
  </p>
  <p class="shortborder">
  </p>
  <p>
   <b>
    XVII
   </b>
  </p>
  <p>
   Estne tibi, Cerinthe, tuae pia cura puellae,
          quod mea nunc uexat corpora fessa calor?
      A ego non aliter tristes euincere morbos
          optarim, quam te si quoque uelle putem.
      At mihi quid prosit morbos euincere, si tu
   <span>
    5
   </span>
   nostra potes lento pectore ferre mala?
  </p>
  <p class="shortborder">
  </p>
  <p>
   <b>
    XVIII
   </b>
  </p>
  <p>
   Ne tibi sim, mea lux, aeque iam feruida cura
          ac uideor paucos ante fuisse dies,
      si quicquam tota commisi stulta iuuenta
          cuius me fatear paenituisse magis,
      hesterna quam te solum quod nocte reliqui,
   <span>
    5
   </span>
   ardorem cupiens dissimulare meum.
  </p>
  <p class="shortborder">
  </p>
  <p>
   <b>
    Incerti Auctoris
   </b>
  </p>
  <p>
   <b>
    XIX
   </b>
  </p>
  <p>
   Nulla tuum nobis subducet femina lectum:
          hoc primum iuncta est foedere nostra uenus.
      Tu mihi sola places, nec iam te praeter in urbe
          formosa est oculis ulla puella meis.
      Atque utinam posses uni mihi bella uideri!
   <span>
    5
   </span>
   Displiceas aliis: sic ego tutus ero.
      Nil opus inuidia est, procul absit gloria uulgi:
          qui sapit, in tacito gaudeat ille sinu.
      Sic ego secretis possum bene uiuere siluis,
          qua nulla humano sit uia trita pede.
   <span>
    10
   </span>
   Tu mihi curarum requies, tu nocte uel atra
          lumen, et in solis tu mihi turba locis.
      Nunc licet e caelo mittatur amica Tibullo,
          mittetur frustra deficietque Venus;
      hoc tibi sancta tuae Iunonis numina iuro,
   <span>
    15
   </span>
   quae sola ante alios est mihi magna deos.
      Quid facio demens? Heu! heu! mea pignora cedo;
          iuraui stulte: proderat iste timor.
      Nunc tu fortis eris, nunc tu me audacius ures:
          hoc peperit misero garrula lingua malum.
   <span>
    20
   </span>
   Iam faciam quodcumque uoles, tuus usque manebo,
          nec fugiam notae seruitium dominae,
      sed Veneris sanctae considam uinctus ad aras:
          haec notat iniustos supplicibusque fauet.
  </p>
  <p class="shortborder">
  </p>
  <p>
   <b>
    XX
   </b>
  </p>
  <p>
   Rumor ait crebro nostram peccare puellam
          nunc ego me surdis auribus esse uelim.
      Crimina non haec sunt nostro sine facta dolore:
          quid miserum torques, rumor acerbe? Tace.
  </p>
  <p class="shortborder">
  </p>
  <p>
   <b>
    Domiti Marsi
   </b>
  </p>
  <p>
   Te quoque Vergilio comitem non aequa, Tibulle,
          Mors iuvenem campos misit ad Elysios
      ne foret aut elegis molles qui fleret amores
          aut caneret forti regia bella pede.
  </p>
  <p class="border">
  </p>
 </body>
</div>