<div>
 Lucretius: De Rerum Natura II
 <body>
  <p class="pagehead">
   TITI LVCRETI CARI DE RERVM NATVRA LIBER SECVNDVS
  </p>
  <p class="border">
  </p>
  <p>
   Suave, mari magno turbantibus aequora ventis
      e terra magnum alterius spectare laborem;
      non quia vexari quemquamst iucunda voluptas,
      sed quibus ipse malis careas quia cernere suavest.
      suave etiam belli certamina magna tueri
   <font size="2">
    6
   </font>
   per campos instructa tua sine parte pericli;
   <font size="2">
    5
   </font>
   sed nihil dulcius est, bene quam munita tenere
   <font size="2">
    7
   </font>
   edita doctrina sapientum templa serena,
      despicere unde queas alios passimque videre
      errare atque viam palantis quaerere vitae,
   <font size="2">
    10
   </font>
   certare ingenio, contendere nobilitate,
      noctes atque dies niti praestante labore
      ad summas emergere opes rerumque potiri.
      o miseras hominum mentes, o pectora caeca!
      qualibus in tenebris vitae quantisque periclis
   <font size="2">
    15
   </font>
   degitur hoc aevi quod cumquest! nonne videre
      nihil aliud sibi naturam latrare, nisi ut qui
      corpore seiunctus dolor absit, mente fruatur
      iucundo sensu cura semota metuque?
      ergo corpoream ad naturam pauca videmus
   <font size="2">
    20
   </font>
   esse opus omnino: quae demant cumque dolorem,
      delicias quoque uti multas substernere possint
      gratius inter dum, neque natura ipsa requirit,
      si non aurea sunt iuvenum simulacra per aedes
      lampadas igniferas manibus retinentia dextris,
   <font size="2">
    25
   </font>
   lumina nocturnis epulis ut suppeditentur,
      nec domus argento fulget auroque renidet
      nec citharae reboant laqueata aurataque templa,
      cum tamen inter se prostrati in gramine molli
      propter aquae rivum sub ramis arboris altae
   <font size="2">
    30
   </font>
   non magnis opibus iucunde corpora curant,
      praesertim cum tempestas adridet et anni
      tempora conspergunt viridantis floribus herbas.
      nec calidae citius decedunt corpore febres,
      textilibus si in picturis ostroque rubenti
   <font size="2">
    35
   </font>
   iacteris, quam si in plebeia veste cubandum est.
      quapropter quoniam nihil nostro in corpore gazae
      proficiunt neque nobilitas nec gloria regni,
      quod super est, animo quoque nil prodesse putandum;
      si non forte tuas legiones per loca campi
   <font size="2">
    40
   </font>
   fervere cum videas belli simulacra cientis,
      subsidiis magnis et opum vi constabilitas,
      ornatas armis statuas pariterque animatas,
      his tibi tum rebus timefactae religiones
      effugiunt animo pavidae mortisque timores
   <font size="2">
    45
   </font>
   tum vacuum pectus lincunt curaque solutum.
      quod si ridicula haec ludibriaque esse videmus,
      re veraque metus hominum curaeque sequaces
      nec metuunt sonitus armorum nec fera tela
      audacterque inter reges rerumque potentis
   <font size="2">
    50
   </font>
   versantur neque fulgorem reverentur ab auro
      nec clarum vestis splendorem purpureai,
      quid dubitas quin omnis sit haec rationis potestas,
      omnis cum in tenebris praesertim vita laboret?
      nam vel uti pueri trepidant atque omnia caecis
   <font size="2">
    55
   </font>
   in tenebris metuunt, sic nos in luce timemus
      inter dum, nihilo quae sunt metuenda magis quam
      quae pueri in tenebris pavitant finguntque futura.
      hunc igitur terrorem animi tenebrasque necessest
      non radii solis neque lucida tela diei
   <font size="2">
    60
   </font>
   discutiant, sed naturae species ratioque.
           Nunc age, quo motu genitalia materiai
      corpora res varias gignant genitasque resolvant
      et qua vi facere id cogantur quaeque sit ollis
      reddita mobilitas magnum per inane meandi,
   <font size="2">
    65
   </font>
   expediam: tu te dictis praebere memento.
      nam certe non inter se stipata cohaeret
      materies, quoniam minui rem quamque videmus
      et quasi longinquo fluere omnia cernimus aevo
      ex oculisque vetustatem subducere nostris,
   <font size="2">
    70
   </font>
   cum tamen incolumis videatur summa manere
      propterea quia, quae decedunt corpora cuique,
      unde abeunt minuunt, quo venere augmine donant.
      illa senescere, at haec contra florescere cogunt,
      nec remorantur ibi. sic rerum summa novatur
   <font size="2">
    75
   </font>
   semper, et inter se mortales mutua vivunt.
      augescunt aliae gentes, aliae minuuntur,
      inque brevi spatio mutantur saecla animantum
      et quasi cursores vitai lampada tradunt.
           Si cessare putas rerum primordia posse
   <font size="2">
    80
   </font>
   cessandoque novos rerum progignere motus,
      avius a vera longe ratione vagaris.
      nam quoniam per inane vagantur, cuncta necessest
      aut gravitate sua ferri primordia rerum
      aut ictu forte alterius. nam &lt;cum&gt; cita saepe
   <font size="2">
    85
   </font>
   obvia conflixere, fit ut diversa repente
      dissiliant; neque enim mirum, durissima quae sint
      ponderibus solidis neque quicquam a tergibus obstet.
      et quo iactari magis omnia materiai
      corpora pervideas, reminiscere totius imum
   <font size="2">
    90
   </font>
   nil esse in summa, neque habere ubi corpora prima
      consistant, quoniam spatium sine fine modoquest
      inmensumque patere in cunctas undique partis
      pluribus ostendi et certa ratione probatumst.
      quod quoniam constat, ni mirum nulla quies est
   <font size="2">
    95
   </font>
   reddita corporibus primis per inane profundum,
      sed magis adsiduo varioque exercita motu
      partim intervallis magnis confulta resultant,
      pars etiam brevibus spatiis vexantur ab ictu.
      et quae cumque magis condenso conciliatu
   <font size="2">
    100
   </font>
   exiguis intervallis convecta resultant,
      indupedita suis perplexis ipsa figuris,
      haec validas saxi radices et fera ferri
      corpora constituunt et cetera &lt;de&gt; genere horum.
      paucula quae porro magnum per inane vagantur,
   <font size="2">
    105
   </font>
   cetera dissiliunt longe longeque recursant
      in magnis intervallis; haec aera rarum
      sufficiunt nobis et splendida lumina solis.
      multaque praeterea magnum per inane vagantur,
      conciliis rerum quae sunt reiecta nec usquam
   <font size="2">
    110
   </font>
   consociare etiam motus potuere recepta.
           Cuius, uti memoro, rei simulacrum et imago
      ante oculos semper nobis versatur et instat.
      contemplator enim, cum solis lumina cumque
      inserti fundunt radii per opaca domorum:
   <font size="2">
    115
   </font>
   multa minuta modis multis per inane videbis
      corpora misceri radiorum lumine in ipso
      et vel ut aeterno certamine proelia pugnas
      edere turmatim certantia nec dare pausam,
      conciliis et discidiis exercita crebris;
   <font size="2">
    120
   </font>
   conicere ut possis ex hoc, primordia rerum
      quale sit in magno iactari semper inani.
      dum taxat, rerum magnarum parva potest res
      exemplare dare et vestigia notitiai.
           Hoc etiam magis haec animum te advertere par est
   <font size="2">
    125
   </font>
   corpora quae in solis radiis turbare videntur,
      quod tales turbae motus quoque materiai
      significant clandestinos caecosque subesse.
      multa videbis enim plagis ibi percita caecis
      commutare viam retroque repulsa reverti
   <font size="2">
    130
   </font>
   nunc huc nunc illuc in cunctas undique partis.
      scilicet hic a principiis est omnibus error.
      prima moventur enim per se primordia rerum,
      inde ea quae parvo sunt corpora conciliatu
      et quasi proxima sunt ad viris principiorum,
   <font size="2">
    135
   </font>
   ictibus illorum caecis inpulsa cientur,
      ipsaque &lt;pro&gt;porro paulo maiora lacessunt.
      sic a principiis ascendit motus et exit
      paulatim nostros ad sensus, ut moveantur
      illa quoque, in solis quae lumine cernere quimus
   <font size="2">
    140
   </font>
   nec quibus id faciant plagis apparet aperte.
           Nunc quae mobilitas sit reddita materiai
      corporibus, paucis licet hinc cognoscere, Memmi.
      primum aurora novo cum spargit lumine terras
      et variae volucres nemora avia pervolitantes
   <font size="2">
    145
   </font>
   aera per tenerum liquidis loca vocibus opplent,
      quam subito soleat sol ortus tempore tali
      convestire sua perfundens omnia luce,
      omnibus in promptu manifestumque esse videmus.
      at vapor is, quem sol mittit, lumenque serenum
   <font size="2">
    150
   </font>
   non per inane meat vacuum; quo tardius ire
      cogitur, aerias quasi dum diverberat undas;
      nec singillatim corpuscula quaeque vaporis
      sed complexa meant inter se conque globata;
      qua propter simul inter se retrahuntur et extra
   <font size="2">
    155
   </font>
   officiuntur, uti cogantur tardius ire.
      at quae sunt solida primordia simplicitate,
      cum per inane meant vacuum nec res remoratur
      ulla foris atque ipsa suis e partibus unum,
      unum, in quem coepere, locum conixa feruntur,
   <font size="2">
    160
   </font>
   debent ni mirum praecellere mobilitate
      et multo citius ferri quam lumina solis
      multiplexque loci spatium transcurrere eodem
      tempore quo solis pervolgant fulgura caelum.
                               * * *
   <font size="2">
    164a
   </font>
   x
      nec persectari primordia singula quaeque,
      ut videant qua quicque geratur cum ratione.
           At quidam contra haec, ignari materiai,
      naturam non posse deum sine numine reddunt
      tanto opere humanis rationibus atmoderate
      tempora mutare annorum frugesque creare
   <font size="2">
    170
   </font>
   et iam cetera, mortalis quae suadet adire
      ipsaque deducit dux vitae dia voluptas
      et res per Veneris blanditur saecla propagent,
      ne genus occidat humanum. quorum omnia causa
      constituisse deos cum fingunt, omnibus rebus
   <font size="2">
    175
   </font>
   magno opere a vera lapsi ratione videntur.
      nam quamvis rerum ignorem primordia quae sint,
      hoc tamen ex ipsis caeli rationibus ausim
      confirmare aliisque ex rebus reddere multis,
      nequaquam nobis divinitus esse creatam
   <font size="2">
    180
   </font>
   naturam mundi: tanta stat praedita culpa.
      quae tibi posterius, Memmi, faciemus aperta;
      nunc id quod super est de motibus expediemus.
           Nunc locus est, ut opinor, in his illud quoque rebus
      confirmare tibi, nullam rem posse sua vi
   <font size="2">
    185
   </font>
   corpoream sursum ferri sursumque meare.
      ne tibi dent in eo flammarum corpora frudem;
      sursus enim versus gignuntur et augmina sumunt
      et sursum nitidae fruges arbustaque crescunt,
      pondera, quantum in se est, cum deorsum cuncta ferantur.
   <font size="2">
    190
   </font>
   nec cum subsiliunt ignes ad tecta domorum
      et celeri flamma degustant tigna trabesque,
      sponte sua facere id sine vi subiecta putandum est.
      quod genus e nostro com missus corpore sanguis
      emicat exultans alte spargitque cruorem.
   <font size="2">
    195
   </font>
   nonne vides etiam quanta vi tigna trabesque
      respuat umor aquae? nam quo magis ursimus altum
      derecta et magna vi multi pressimus aegre,
      tam cupide sursum removet magis atque remittit,
      plus ut parte foras emergant exiliantque.
   <font size="2">
    200
   </font>
   nec tamen haec, quantum est in se, dubitamus, opinor,
      quin vacuum per inane deorsum cuncta ferantur.
      sic igitur debent flammae quoque posse per auras
      aeris expressae sursum succedere, quamquam
      pondera, quantum in &lt;se&gt; est, deorsum &lt;de&gt;ducere pugnent.
   <font size="2">
    205
   </font>
   nocturnasque faces caeli sublime volantis
      nonne vides longos flammarum ducere tractus
      in quas cumque dedit partis natura meatum?
      non cadere in terras stellas et sidera cernis?
      sol etiam &lt;caeli&gt; de vertice dissipat omnis
   <font size="2">
    210
   </font>
   ardorem in partis et lumine conserit arva;
      in terras igitur quoque solis vergitur ardor.
      transversosque volare per imbris fulmina cernis,
      nunc hinc nunc illinc abrupti nubibus ignes
      concursant; cadit in terras vis flammea volgo.
   <font size="2">
    215
   </font>
   Illud in his quoque te rebus cognoscere avemus,
      corpora cum deorsum rectum per inane feruntur
      ponderibus propriis, incerto tempore ferme
      incertisque locis spatio depellere paulum,
      tantum quod momen mutatum dicere possis.
   <font size="2">
    220
   </font>
   quod nisi declinare solerent, omnia deorsum
      imbris uti guttae caderent per inane profundum
      nec foret offensus natus nec plaga creata
      principiis; ita nihil umquam natura creasset.
           Quod si forte aliquis credit graviora potesse
   <font size="2">
    225
   </font>
   corpora, quo citius rectum per inane feruntur,
      incidere ex supero levioribus atque ita plagas
      gignere, quae possint genitalis reddere motus,
      avius a vera longe ratione recedit.
      nam per aquas quae cumque cadunt atque aera rarum,
   <font size="2">
    230
   </font>
   haec pro ponderibus casus celerare necessest
      propterea quia corpus aquae naturaque tenvis
      aeris haud possunt aeque rem quamque morari,
      sed citius cedunt gravioribus exsuperata;
      at contra nulli de nulla parte neque ullo
   <font size="2">
    235
   </font>
   tempore inane potest vacuum subsistere rei,
      quin, sua quod natura petit, concedere pergat;
      omnia qua propter debent per inane quietum
      aeque ponderibus non aequis concita ferri.
      haud igitur poterunt levioribus incidere umquam
   <font size="2">
    240
   </font>
   ex supero graviora neque ictus gignere per se,
      qui varient motus, per quos natura gerat res.
      quare etiam atque etiam paulum inclinare necessest
      corpora; nec plus quam minimum, ne fingere motus
      obliquos videamur et id res vera refutet.
   <font size="2">
    245
   </font>
   namque hoc in promptu manifestumque esse videmus,
      pondera, quantum in &lt;se&gt; est, non posse obliqua meare,
      ex supero cum praecipitant, quod cernere possis;
      sed nihil omnino &lt;recta&gt; regione viai
      declinare quis est qui possit cernere sese?
   <font size="2">
    250
   </font>
   Denique si semper motu conectitur omnis
      et vetere exoritur &lt;motus&gt; novus ordine certo
      nec declinando faciunt primordia motus
      principium quoddam, quod fati foedera rumpat,
      ex infinito ne causam causa sequatur,
   <font size="2">
    255
   </font>
   libera per terras unde haec animantibus exstat,
      unde est haec, inquam, fatis avolsa voluntas,
      per quam progredimur quo ducit quemque voluptas,
      declinamus item motus nec tempore certo
      nec regione loci certa, sed ubi ipsa tulit mens?
   <font size="2">
    260
   </font>
   nam dubio procul his rebus sua cuique voluntas
      principium dat et hinc motus per membra rigantur.
      nonne vides etiam patefactis tempore puncto
      carceribus non posse tamen prorumpere equorum
      vim cupidam tam de subito quam mens avet ipsa?
   <font size="2">
    265
   </font>
   omnis enim totum per corpus materiai
      copia conciri debet, concita per artus
      omnis ut studium mentis conixa sequatur;
      ut videas initum motus a corde creari
      ex animique voluntate id procedere primum,
   <font size="2">
    270
   </font>
   inde dari porro per totum corpus et artus.
      nec similest ut cum inpulsi procedimus ictu
      viribus alterius magnis magnoque coactu;
      nam tum materiem totius corporis omnem
      perspicuumst nobis invitis ire rapique,
   <font size="2">
    275
   </font>
   donec eam refrenavit per membra voluntas.
      iamne vides igitur, quamquam vis extera multos
      pellat et invitos cogat procedere saepe
      praecipitesque rapi, tamen esse in pectore nostro
      quiddam quod contra pugnare obstareque possit?
   <font size="2">
    280
   </font>
   cuius ad arbitrium quoque copia materiai
      cogitur inter dum flecti per membra per artus
      et proiecta refrenatur retroque residit.
      quare in seminibus quoque idem fateare necessest,
      esse aliam praeter plagas et pondera causam
   <font size="2">
    285
   </font>
   motibus, unde haec est nobis innata potestas,
      de nihilo quoniam fieri nihil posse videmus.
      pondus enim prohibet ne plagis omnia fiant
      externa quasi vi; sed ne res ipsa necessum
      intestinum habeat cunctis in rebus agendis
   <font size="2">
    290
   </font>
   et devicta quasi cogatur ferre patique,
      id facit exiguum clinamen principiorum
      nec regione loci certa nec tempore certo.
           Nec stipata magis fuit umquam materiai
      copia nec porro maioribus intervallis;
   <font size="2">
    295
   </font>
   nam neque adaugescit quicquam neque deperit inde.
      qua propter quo nunc in motu principiorum
      corpora sunt, in eodem ante acta aetate fuere
      et post haec semper simili ratione ferentur,
      et quae consuerint gigni gignentur eadem
   <font size="2">
    300
   </font>
   condicione et erunt et crescent vique valebunt,
      quantum cuique datum est per foedera naturai.
      nec rerum summam commutare ulla potest vis;
      nam neque quo possit genus ullum materiai
      effugere ex omni quicquam est &lt;extra&gt;, neque in omne
   <font size="2">
    305
   </font>
   unde coorta queat nova vis inrumpere et omnem
      naturam rerum mutare et vertere motus.
           Illud in his rebus non est mirabile, quare,
      omnia cum rerum primordia sint in motu,
      summa tamen summa videatur stare quiete,
   <font size="2">
    310
   </font>
   praeter quam siquid proprio dat corpore motus.
      omnis enim longe nostris ab sensibus infra
      primorum natura iacet; qua propter, ubi ipsa
      cernere iam nequeas, motus quoque surpere debent;
      praesertim cum, quae possimus cernere, celent
   <font size="2">
    315
   </font>
   saepe tamen motus spatio diducta locorum.
      nam saepe in colli tondentes pabula laeta
      lanigerae reptant pecudes, quo quamque vocantes
      invitant herbae gemmantes rore recenti,
      et satiati agni ludunt blandeque coruscant;
   <font size="2">
    320
   </font>
   omnia quae nobis longe confusa videntur
      et velut in viridi candor consistere colli.
      praeterea magnae legiones cum loca cursu
      camporum complent belli simulacra cientes,
      fulgor ubi ad caelum se tollit totaque circum
   <font size="2">
    325
   </font>
   aere renidescit tellus supterque virum vi
      excitur pedibus sonitus clamoreque montes
      icti reiectant voces ad sidera mundi
      et circum volitant equites mediosque repente
      tramittunt valido quatientes impete campos;
   <font size="2">
    330
   </font>
   et tamen est quidam locus altis montibus, &lt;unde&gt;
      stare videntur et in campis consistere fulgor.
           Nunc age, iam deinceps cunctarum exordia rerum
      qualia sint et quam longe distantia formis,
      percipe, multigenis quam sint variata figuris;
   <font size="2">
    335
   </font>
   non quo multa parum simili sint praedita forma,
      sed quia non volgo paria omnibus omnia constant.
      nec mirum; nam cum sit eorum copia tanta,
      ut neque finis, uti docui, neque summa sit ulla,
      debent ni mirum non omnibus omnia prorsum
   <font size="2">
    340
   </font>
   esse pari filo similique adfecta figura.
           Praeterea genus humanum mutaeque natantes
      squamigerum pecudes et laeta armenta feraeque
      et variae volucres, laetantia quae loca aquarum
      concelebrant circum ripas fontisque lacusque,
   <font size="2">
    345
   </font>
   et quae pervolgant nemora avia pervolitantes,
      quorum unum quidvis generatim sumere perge;
      invenies tamen inter se differre figuris.
      nec ratione alia proles cognoscere matrem
      nec mater posset prolem; quod posse videmus
   <font size="2">
    350
   </font>
   nec minus atque homines inter se nota cluere.
      nam saepe ante deum vitulus delubra decora
      turicremas propter mactatus concidit aras
      sanguinis expirans calidum de pectore flumen;
      at mater viridis saltus orbata peragrans
   <font size="2">
    355
   </font>
   novit humi pedibus vestigia pressa bisulcis,
      omnia convisens oculis loca, si queat usquam
      conspicere amissum fetum, completque querellis
      frondiferum nemus adsistens et crebra revisit
      ad stabulum desiderio perfixa iuvenci,
   <font size="2">
    360
   </font>
   nec tenerae salices atque herbae rore vigentes
      fluminaque ulla queunt summis labentia ripis
      oblectare animum subitamque avertere curam,
      nec vitulorum aliae species per pabula laeta
      derivare queunt animum curaque levare;
   <font size="2">
    365
   </font>
   usque adeo quiddam proprium notumque requirit.
      praeterea teneri tremulis cum vocibus haedi
      cornigeras norunt matres agnique petulci
      balantum pecudes; ita, quod natura resposcit,
      ad sua quisque fere decurrunt ubera lactis.
   <font size="2">
    370
   </font>
   Postremo quodvis frumentum non tamen omne
      quidque suo genere inter se simile esse videbis,
      quin intercurrat quaedam distantia formis.
      concharumque genus parili ratione videmus
      pingere telluris gremium, qua mollibus undis
   <font size="2">
    375
   </font>
   litoris incurvi bibulam pavit aequor harenam.
      quare etiam atque etiam simili ratione necessest,
      natura quoniam constant neque facta manu sunt
      unius ad certam formam primordia rerum,
      dissimili inter se quaedam volitare figura.
   <font size="2">
    380
   </font>
   Perfacile est animi ratione exsolvere nobis
      quare fulmineus multo penetralior ignis
      quam noster fluat e taedis terrestribus ortus;
      dicere enim possis caelestem fulminis ignem
      subtilem magis e parvis constare figuris
   <font size="2">
    385
   </font>
   atque ideo transire foramina quae nequit ignis
      noster hic e lignis ortus taedaque creatus.
      praeterea lumen per cornum transit, at imber
      respuitur. quare, nisi luminis illa minora
      corpora sunt quam de quibus est liquor almus aquarum?
   <font size="2">
    390
   </font>
   et quamvis subito per colum vina videmus
      perfluere, at contra tardum cunctatur olivom,
      aut quia ni mirum maioribus est elementis
      aut magis hamatis inter se perque plicatis,
      atque ideo fit uti non tam diducta repente
   <font size="2">
    395
   </font>
   inter se possint primordia singula quaeque
      singula per cuiusque foramina permanare.
           Huc accedit uti mellis lactisque liquores
      iucundo sensu linguae tractentur in ore;
      at contra taetra absinthi natura ferique
   <font size="2">
    400
   </font>
   centauri foedo pertorquent ora sapore;
      ut facile agnoscas e levibus atque rutundis
      esse ea quae sensus iucunde tangere possunt,
      at contra quae amara atque aspera cumque videntur,
      haec magis hamatis inter se nexa teneri
   <font size="2">
    405
   </font>
   proptereaque solere vias rescindere nostris
      sensibus introituque suo perrumpere corpus.
      omnia postremo bona sensibus et mala tactu
      dissimili inter se pugnant perfecta figura;
      ne tu forte putes serrae stridentis acerbum
   <font size="2">
    410
   </font>
   horrorem constare elementis levibus aeque
      ac musaea mele, per chordas organici quae
      mobilibus digitis expergefacta figurant;
      neu simili penetrare putes primordia forma
      in nares hominum, cum taetra cadavera torrent,
   <font size="2">
    415
   </font>
   et cum scena croco Cilici perfusa recens est
      araque Panchaeos exhalat propter odores;
      neve bonos rerum simili constare colores
      semine constituas, oculos qui pascere possunt,
      et qui conpungunt aciem lacrimareque cogunt
   <font size="2">
    420
   </font>
   aut foeda specie foedi turpesque videntur.
      omnis enim, sensus quae mulcet cumque, &lt;tibi res&gt;
      haut sine principiali aliquo levore creatast;
      at contra quae cumque molesta atque aspera constat,
      non aliquo sine materiae squalore repertast.
   <font size="2">
    425
   </font>
   Sunt etiam quae iam nec levia iure putantur
      esse neque omnino flexis mucronibus unca,
      sed magis angellis paulum prostantibus, &lt;ut quae&gt;
      titillare magis sensus quam laedere possint,
      fecula iam quo de genere est inulaeque sapores.
   <font size="2">
    430
   </font>
   Denique iam calidos ignis gelidamque pruinam
      dissimili dentata modo conpungere sensus
      corporis, indicio nobis est tactus uterque.
      tactus enim, tactus, pro divum numina sancta,
      corporis est sensus, vel cum res extera sese
   <font size="2">
    435
   </font>
   insinuat, vel cum laedit quae in corpore natast
      aut iuvat egrediens genitalis per Veneris res,
      aut ex offensu cum turbant corpore in ipso,
      semina confundunt inter se concita sensum;
      ut si forte manu quamvis iam corporis ipse
   <font size="2">
    440
   </font>
   tute tibi partem ferias atque experiare.
      qua propter longe formas distare necessest
      principiis, varios quae possint edere sensus.
           Denique quae nobis durata ac spissa videntur,
      haec magis hamatis inter sese esse necessest
   <font size="2">
    445
   </font>
   et quasi ramosis alte compacta teneri.
      in quo iam genere in primis adamantina saxa
      prima acie constant ictus contemnere sueta
      et validi silices ac duri robora ferri
      aeraque quae claustris restantia vociferantur.
   <font size="2">
    450
   </font>
   illa quidem debent e levibus atque rutundis
      esse magis, fluvido quae corpore liquida constant.
      namque papaveris haustus itemst facilis quod aquarum;
      nec retinentur enim inter se glomeramina quaeque
      et perculsus item proclive volubilis exstat.
   <font size="2">
    455
   </font>
   omnia postremo quae puncto tempore cernis
      diffugere ut fumum nebulas flammasque, necessest,
      si minus omnia sunt e levibus atque rotundis,
      at non esse tamen perplexis indupedita,
      pungere uti possint corpus penetrareque saxa,
   <font size="2">
    460
   </font>
   nec tamen haerere inter se; quod cumque videmus
      sensibus dentatum, facile ut cognoscere possis
      non e perplexis, sed acutis esse elementis.
      sed quod amara vides eadem quae fluvida constant,
      sudor uti maris est, minime mirabile debet
   <font size="2">
    465
   </font>
   * * *
   <font size="2">
    465a
   </font>
   nam quod fluvidus est, e levibus atque rotundis
      est, sed levibus &lt;sunt hamata&gt; admixta doloris
      corpora. nec tamen haec retineri hamata necessust:
      scilicet esse globosa tamen, cum squalida constent,
      provolvi simul ut possint et laedere sensus.
   <font size="2">
    470
   </font>
   et quo mixta putes magis aspera levibus esse
      principiis, unde est Neptuni corpus acerbum,
      est ratio secernendi seorsumque videndi,
      umor dulcis ubi per terras crebrius idem
      percolatur, ut in foveam fluat ac mansuescat;
   <font size="2">
    475
   </font>
   linquit enim supera taetri primordia viri,
      aspera quo magis in terris haerescere possint.
           Quod quoniam docui, pergam conectere rem quae
      ex hoc apta fidem ducat, primordia rerum
      finita variare figurarum ratione.
   <font size="2">
    480
   </font>
   quod si non ita sit, rursum iam semina quaedam
      esse infinito debebunt corporis auctu.
      namque in eadem una cuiusvis iam brevitate
      corporis inter se multum variare figurae
      non possunt. fac enim minimis e partibus esse
   <font size="2">
    485
   </font>
   corpora prima tribus, vel paulo pluribus auge;
      nempe ubi eas partis unius corporis omnis,
      summa atque ima locans, transmutans dextera laevis,
      omnimodis expertus eris, quam quisque det ordo
      formai speciem totius corporis eius,
   <font size="2">
    490
   </font>
   quod super est, si forte voles variare figuras,
      addendum partis alias erit. inde sequetur,
      adsimili ratione alias ut postulet ordo,
      si tu forte voles etiam variare figuras.
      ergo formarum novitatem corporis augmen
   <font size="2">
    495
   </font>
   subsequitur. quare non est ut credere possis
      esse infinitis distantia semina formis,
      ne quaedam cogas inmani maximitate
      esse, supra quod iam docui non posse probari.
      iam tibi barbaricae vestes Meliboeaque fulgens
   <font size="2">
    500
   </font>
   purpura Thessalico concharum tacta colore,
      aurea pavonum ridenti imbuta lepore
      saecla novo rerum superata colore iacerent
      et contemptus odor smyrnae mellisque sapores,
      et cycnea mele Phoebeaque daedala chordis
   <font size="2">
    505
   </font>
   carmina consimili ratione oppressa silerent;
      namque aliis aliud praestantius exoreretur.
      cedere item retro possent in deteriores
      omnia sic partis, ut diximus in melioris;
      namque aliis aliud retro quoque taetrius esset
   <font size="2">
    510
   </font>
   naribus auribus atque oculis orisque sapori.
      quae quoniam non sunt, &lt;sed&gt; rebus reddita certa
      finis utrimque tenet summam, fateare necessest
      materiem quoque finitis differe figuris.
      denique ab ignibus ad gelidas hiemum usque pruinas
   <font size="2">
    515
   </font>
   finitumst retroque pari ratione remensumst.
      omnis enim calor ac frigus mediique tepores
      interutrasque iacent explentes ordine summam.
      ergo finita distant ratione creata,
      ancipiti quoniam mucroni utrimque notantur,
   <font size="2">
    520
   </font>
   hinc flammis illinc rigidis infesta pruinis.
           Quod quoniam docui, pergam conectere rem quae
      ex hoc apta fidem ducat, primordia rerum,
      inter se simili quae sunt perfecta figura,
      infinita cluere. etenim distantia cum sit
   <font size="2">
    525
   </font>
   formarum finita, necesse est quae similes sint
      esse infinitas aut summam materiai
      finitam constare, id quod non esse probavi.
                               * * *
   <font size="2">
    528a
   </font>
   versibus ostendam corpuscula materiai
      ex infinito summam rerum usque tenere
      undique protelo plagarum continuato.
      nam quod rara vides magis esse animalia quaedam
      fecundamque magis naturam cernis in illis,
      at regione locoque alio terrisque remotis
      multa licet genere esse in eo numerumque repleri;
   <font size="2">
    535
   </font>
   sicut quadripedum cum primis esse videmus
      in genere anguimanus elephantos, India quorum
      milibus e multis vallo munitur eburno,
      ut penitus nequeat penetrari: tanta ferarum
      vis est, quarum nos perpauca exempla videmus.
   <font size="2">
    540
   </font>
   sed tamen id quoque uti concedam, quam lubet esto
      unica res quaedem nativo corpore sola,
      cui similis toto terrarum non sit, in orbi;
      infinita tamen nisi erit vis materiai,
      unde ea progigni possit concepta, creari
   <font size="2">
    545
   </font>
   non poterit neque, quod super est, procrescere alique.
      quippe etenim sumant alii finita per omne
      corpora iactari unius genitalia rei,
      unde ubi qua vi et quo pacto congressa coibunt
      materiae tanto in pelago turbaque aliena?
   <font size="2">
    550
   </font>
   non, ut opinor, habent rationem conciliandi:
      sed quasi naufragiis magnis multisque coortis
      disiactare solet magnum mare transtra cavernas
      antemnas prorem malos tonsasque natantis,
      per terrarum omnis oras fluitantia aplustra
   <font size="2">
    555
   </font>
   ut videantur et indicium mortalibus edant,
      infidi maris insidias virisque dolumque
      ut vitare velint, neve ullo tempore credant,
      subdola cum ridet placidi pellacia ponti,
      sic tibi si finita semel primordia quaedam
   <font size="2">
    560
   </font>
   constitues, aevom debebunt sparsa per omnem
      disiectare aestus diversi materiai,
      numquam in concilium ut possint compulsa coire
      nec remorari in concilio nec crescere adaucta;
      quorum utrumque palam fieri manifesta docet res,
   <font size="2">
    565
   </font>
   et res progigni et genitas procrescere posse.
      esse igitur genere in quovis primordia rerum
      infinita palam est, unde omnia suppeditantur.
           Nec superare queunt motus itaque exitiales
      perpetuo neque in aeternum sepelire salutem,
   <font size="2">
    570
   </font>
   nec porro rerum genitales auctificique
      motus perpetuo possunt servare creata.
      sic aequo geritur certamine principiorum
      ex infinito contractum tempore bellum.
      nunc hic nunc illic superant vitalia rerum
   <font size="2">
    575
   </font>
   et superantur item. miscetur funere vagor,
      quem pueri tollunt visentis luminis oras;
      nec nox ulla diem neque noctem aurora secutast,
      quae non audierit mixtos vagitibus aegris
      ploratus, mortis comites et funeris atri.
   <font size="2">
    580
   </font>
   Illud in his obsignatum quoque rebus habere
      convenit et memori mandatum mente tenere,
      nil esse, in promptu quorum natura videtur,
      quod genere ex uno consistat principiorum,
      nec quicquam quod non permixto semine constet.
   <font size="2">
    585
   </font>
   et quod cumque magis vis multas possidet in se
      atque potestates, ita plurima principiorum
      in sese genera ac varias docet esse figuras.
           Principio tellus habet in se corpora prima,
      unde mare inmensum volventes frigora fontes
   <font size="2">
    590
   </font>
   adsidue renovent, habet ignes unde oriantur;
      nam multis succensa locis ardent sola terrae,
      ex imis vero furit ignibus impetus Aetnae.
      tum porro nitidas fruges arbustaque laeta
      gentibus humanis habet unde extollere possit,
   <font size="2">
    595
   </font>
   unde etiam fluvios frondes et pabula laeta
      montivago generi possit praebere ferarum.
      quare magna deum mater materque ferarum
      et nostri genetrix haec dicta est corporis una.
           Hanc veteres Graium docti cecinere poetae
   <font size="2">
    600
   </font>
   sedibus in curru biiugos agitare leones,
      aeris in spatio magnam pendere docentes
      tellurem neque posse in terra sistere terram.
      adiunxere feras, quia quamvis effera proles
      officiis debet molliri victa parentum.
   <font size="2">
    605
   </font>
   muralique caput summum cinxere corona,
      eximiis munita locis quia sustinet urbes.
      quo nunc insigni per magnas praedita terras
      horrifice fertur divinae matris imago.
      hanc variae gentes antiquo more sacrorum
   <font size="2">
    610
   </font>
   Idaeam vocitant matrem Phrygiasque catervas
      dant comites, quia primum ex illis finibus edunt
      per terrarum orbes fruges coepisse creari.
      Gallos attribuunt, quia, numen qui violarint
      Matris et ingrati genitoribus inventi sint,
   <font size="2">
    615
   </font>
   significare volunt indignos esse putandos,
      vivam progeniem qui in oras luminis edant.
      tympana tenta tonant palmis et cymbala circum
      concava, raucisonoque minantur cornua cantu,
      et Phrygio stimulat numero cava tibia mentis,
   <font size="2">
    620
   </font>
   telaque praeportant, violenti signa furoris,
      ingratos animos atque impia pectora volgi
      conterrere metu quae possint numine divae.
      ergo cum primum magnas invecta per urbis
      munificat tacita mortalis muta salute,
   <font size="2">
    625
   </font>
   aere atque argento sternunt iter omne viarum
      largifica stipe ditantes ninguntque rosarum
      floribus umbrantes matrem comitumque catervam.
      hic armata manus, Curetas nomine Grai
      quos memorant, Phrygias inter si forte catervas
   <font size="2">
    630
   </font>
   ludunt in numerumque exultant sanguine laeti
      terrificas capitum quatientes numine cristas,
      Dictaeos referunt Curetas, qui Iovis illum
      vagitum in Creta quondam occultasse feruntur,
      cum pueri circum puerum pernice chorea
   <font size="2">
    635
   </font>
   [armat et in numerum pernice chorea]
      armati in numerum pulsarent aeribus aera,
      ne Saturnus eum malis mandaret adeptus
      aeternumque daret matri sub pectore volnus.
      propterea magnam armati matrem comitantur,
   <font size="2">
    640
   </font>
   aut quia significant divam praedicere ut armis
      ac virtute velint patriam defendere terram
      praesidioque parent decorique parentibus esse.
      quae bene et eximie quamvis disposta ferantur,
      longe sunt tamen a vera ratione repulsa.
   <font size="2">
    645
   </font>
   omnis enim per se divom natura necessest
      inmortali aevo summa cum pace fruatur
      semota ab nostris rebus seiunctaque longe;
      nam privata dolore omni, privata periclis,
      ipsa suis pollens opibus, nihil indiga nostri,
   <font size="2">
    650
   </font>
   nec bene promeritis capitur neque tangitur ira.
      terra quidem vero caret omni tempore sensu,
      et quia multarum potitur primordia rerum,
      multa modis multis effert in lumina solis.
      hic siquis mare Neptunum Cereremque vocare
   <font size="2">
    655
   </font>
   constituet fruges et Bacchi nomine abuti
      mavolt quam laticis proprium proferre vocamen,
      concedamus ut hic terrarum dictitet orbem
      esse deum matrem, dum vera re tamen ipse
      religione animum turpi contingere parcat.
   <font size="2">
    680
   </font>
   Saepe itaque ex uno tondentes gramina campo
   <font size="2">
    660
   </font>
   lanigerae pecudes et equorum duellica proles
      buceriaeque greges eodem sub tegmine caeli
      ex unoque sitim sedantes flumine aquai
      dissimili vivont specie retinentque parentum
      naturam et mores generatim quaeque imitantur.
   <font size="2">
    665
   </font>
   tanta est in quovis genere herbae materiai
      dissimilis ratio, tanta est in flumine quoque.
           Hinc porro quamvis animantem ex omnibus unam
      ossa cruor venae calor umor viscera nervi
      constituunt, quae sunt porro distantia longe,
   <font size="2">
    670
   </font>
   dissimili perfecta figura principiorum.
           Tum porro quae cumque igni flammata cremantur.
      si nil praeterea, tamen haec in corpore tradunt,
      unde ignem iacere et lumen submittere possint
      scintillasque agere ac late differre favillam.
   <font size="2">
    675
   </font>
   cetera consimili mentis ratione peragrans
      invenies igitur multarum semina rerum
      corpore celare et varias cohibere figuras.
           Denique multa vides, quibus et color et sapor una
      reddita sunt cum odore in primis pleraque poma.
   <font size="2">
    681
   </font>
   haec igitur variis debent constare figuris;
      nidor enim penetrat qua fucus non it in artus,
      fucus item sorsum, &lt;sorsum&gt; sapor insinuatur
      sensibus; ut noscas primis differre figuris.
   <font size="2">
    685
   </font>
   dissimiles igitur formae glomeramen in unum
      conveniunt et res permixto semine constant.
           Quin etiam passim nostris in versibus ipsis
      multa elementa vides multis communia verbis,
      cum tamen inter se versus ac verba necesse est
   <font size="2">
    690
   </font>
   confiteare alia ex aliis constare elementis;
      non quo multa parum communis littera currat
      aut nulla inter se duo sint ex omnibus isdem,
      sed quia non volgo paria omnibus omnia constant.
      sic aliis in rebus item communia multa
   <font size="2">
    695
   </font>
   multarum rerum cum sint, primordia rerum
      dissimili tamen inter se consistere summa
      possunt; ut merito ex aliis constare feratur
      humanum genus et fruges arbustaque laeta.
           Nec tamen omnimodis conecti posse putandum est
   <font size="2">
    700
   </font>
   omnia; nam volgo fieri portenta videres,
      semiferas hominum species existere et altos
      inter dum ramos egigni corpore vivo
      multaque conecti terrestria membra marinis,
      tum flammam taetro spirantis ore Chimaeras
   <font size="2">
    705
   </font>
   pascere naturam per terras omniparentis.
      quorum nil fieri manifestum est, omnia quando
      seminibus certis certa genetrice creata
      conservare genus crescentia posse videmus.
      scilicet id certa fieri ratione necessust.
   <font size="2">
    710
   </font>
   nam sua cuique cibis ex omnibus intus in artus
      corpora discedunt conexaque convenientis
      efficiunt motus; at contra aliena videmus
      reicere in terras naturam, multaque caecis
      corporibus fugiunt e corpore percita plagis,
   <font size="2">
    715
   </font>
   quae neque conecti quoquam potuere neque intus
      vitalis motus consentire atque imitari.
      sed ne forte putes animalia sola teneri
      legibus his, quaedam ratio res terminat omnis
      nam vel uti tota natura dissimiles sunt
   <font size="2">
    720
   </font>
   inter se genitae res quaeque, ita quamque necessest
      dissimili constare figura principiorum;
      non quo multa parum simili sint praedita forma,
      sed quia non volgo paria omnibus omnia constant.
      semina cum porro distent, differre necessust
   <font size="2">
    725
   </font>
   intervalla vias conexus pondera plagas
      concursus motus; quae non animalia solum
      corpora seiungunt, sed terras ac mare totum
      secernunt caelumque a terris omne retentant.
           Nunc age dicta meo dulci quaesita labore
   <font size="2">
    730
   </font>
   percipe, ne forte haec albis ex alba rearis
      principiis esse, ante oculos quae candida cernis,
      aut ea quae nigrant nigro de semine nata;
      nive alium quemvis quae sunt inbuta colorem,
      propterea gerere hunc credas, quod materiai
   <font size="2">
    735
   </font>
   corpora consimili sint eius tincta colore;
      nullus enim color est omnino materiai
      corporibus, neque par rebus neque denique dispar.
      in quae corpora si nullus tibi forte videtur
      posse animi iniectus fieri, procul avius erras.
   <font size="2">
    740
   </font>
   nam cum caecigeni, solis qui lumina numquam
      dispexere, tamen cognoscant corpora tactu
      ex ineunte aevo nullo coniuncta colore,
      scire licet nostrae quoque menti corpora posse
      vorti in notitiam nullo circum lita fuco.
   <font size="2">
    745
   </font>
   denique nos ipsi caecis quaecumque tenebris
      tangimus, haud ullo sentimus tincta colore.
           Quod quoniam vinco fieri, nunc esse docebo.
      omnis enim color omnino mutatur in omnis;
      quod facere haud ullo debent primordia pacto;
   <font size="2">
    750
   </font>
   immutabile enim quiddam superare necessest,
      ne res ad nihilum redigantur funditus omnes;
      nam quod cumque suis mutatum finibus exit,
      continuo hoc mors est illius quod fuit ante.
      proinde colore cave contingas semina rerum,
   <font size="2">
    755
   </font>
   ne tibi res redeant ad nihilum funditus omnes.
           Praeterea si nulla coloris principiis est
      reddita natura et variis sunt praedita formis,
      e quibus omnigenus gignunt variantque colores,
      propterea magni quod refert, semina quaeque
   <font size="2">
    760
   </font>
   cum quibus et quali positura contineantur
      et quos inter se dent motus accipiantque,
      perfacile extemplo rationem reddere possis,
      cur ea quae nigro fuerint paulo ante colore,
      marmoreo fieri possint candore repente,
   <font size="2">
    765
   </font>
   ut mare, cum magni commorunt aequora venti,
      vertitur in canos candenti marmore fluctus;
      dicere enim possis, nigrum quod saepe videmus,
      materies ubi permixta est illius et ordo
      principiis mutatus et addita demptaque quaedam,
   <font size="2">
    770
   </font>
   continuo id fieri ut candens videatur et album.
      quod si caeruleis constarent aequora ponti
      seminibus, nullo possent albescere pacto;
      nam quo cumque modo perturbes caerula quae sint,
      numquam in marmoreum possunt migrare colorem.
   <font size="2">
    775
   </font>
   sin alio atque alio sunt semina tincta colore,
      quae maris efficiunt unum purumque nitorem,
      ut saepe ex aliis formis variisque figuris
      efficitur quiddam quadratum unaque figura,
      conveniebat, ut in quadrato cernimus esse
   <font size="2">
    780
   </font>
   dissimiles formas, ita cernere in aequore ponti
      aut alio in quovis uno puroque nitore
      dissimiles longe inter se variosque colores.
      praeterea nihil officiunt obstantque figurae
      dissimiles, quo quadratum minus omne sit extra;
   <font size="2">
    785
   </font>
   at varii rerum inpediunt prohibentque colores,
      quo minus esse uno possit res tota nitore.
           Tum porro quae ducit et inlicit ut tribuamus
      principiis rerum non numquam causa colores,
      occidit, ex albis quoniam non alba creantur,
   <font size="2">
    790
   </font>
   nec quae nigra cluent de nigris, sed variis ex.
      quippe etenim multo proclivius exorientur
      candida de nullo quam nigro nata colore
      aut alio quovis, qui contra pugnet et obstet.
           Praeterea quoniam nequeunt sine luce colores
   <font size="2">
    795
   </font>
   esse neque in lucem existunt primordia rerum,
      scire licet quam sint nullo velata colore;
      qualis enim caecis poterit color esse tenebris?
      lumine quin ipso mutatur propterea quod
      recta aut obliqua percussus luce refulget;
   <font size="2">
    800
   </font>
   pluma columbarum quo pacto in sole videtur,
      quae sita cervices circum collumque coronat;
      namque alias fit uti claro sit rubra pyropo,
      inter dum quodam sensu fit uti videatur
      inter caeruleum viridis miscere zmaragdos.
   <font size="2">
    805
   </font>
   caudaque pavonis, larga cum luce repleta est,
      consimili mutat ratione obversa colores;
      qui quoniam quodam gignuntur luminis ictu,
      scire licet, sine eo fieri non posse putandum est.
           Et quoniam plagae quoddam genus excipit in se
   <font size="2">
    810
   </font>
   pupula, cum sentire colorem dicitur album,
      atque aliud porro, nigrum cum et cetera sentit,
      nec refert ea quae tangas quo forte colore
      praedita sint, verum quali magis apta figura,
      scire licet nihil principiis opus esse colore,
   <font size="2">
    815
   </font>
   sed variis formis variantes edere tactus.
           Praeterea quoniam non certis certa figuris
      est natura coloris et omnia principiorum
      formamenta queunt in quovis esse nitore,
      cur ea quae constant ex illis non pariter sunt
   <font size="2">
    820
   </font>
   omnigenus perfusa coloribus in genere omni?
      conveniebat enim corvos quoque saepe volantis
      ex albis album pinnis iactare colorem
      et nigros fieri nigro de semine cycnos
      aut alio quovis uno varioque colore.
   <font size="2">
    825
   </font>
   Quin etiam quanto in partes res quaeque minutas
      distrahitur magis, hoc magis est ut cernere possis
      evanescere paulatim stinguique colorem;
      ut fit ubi in parvas partis discerpitur austrum:
      purpura poeniceusque color clarissimus multo,
   <font size="2">
    830
   </font>
   filatim cum distractum est, disperditur omnis;
      noscere ut hinc possis prius omnem efflare colorem
      particulas, quam discedant ad semina rerum.
           Postremo quoniam non omnia corpora vocem
      mittere concedis neque odorem, propterea fit
   <font size="2">
    835
   </font>
   ut non omnibus adtribuas sonitus et odores:
      sic oculis quoniam non omnia cernere quimus,
      scire licet quaedam tam constare orba colore
      quam sine odore ullo quaedam sonituque remota,
      nec minus haec animum cognoscere posse sagacem
   <font size="2">
    840
   </font>
   quam quae sunt aliis rebus privata notare.
           Sed ne forte putes solo spoliata colore
      corpora prima manere, etiam secreta teporis
      sunt ac frigoris omnino calidique vaporis,
      et sonitu sterila et suco ieiuna feruntur,
   <font size="2">
    845
   </font>
   nec iaciunt ullum proprium de corpore odorem.
      sicut amaracini blandum stactaeque liquorem
      et nardi florem, nectar qui naribus halat,
      cum facere instituas, cum primis quaerere par est,
      quod licet ac possis reperire, inolentis olivi
   <font size="2">
    850
   </font>
   naturam, nullam quae mittat naribus auram,
      quam minime ut possit mixtos in corpore odores
      concoctosque suo contractans perdere viro,
      propter eandem &lt;rem&gt; debent primordia rerum
      non adhibere suum gignundis rebus odorem
   <font size="2">
    855
   </font>
   nec sonitum, quoniam nihil ab se mittere possunt,
      nec simili ratione saporem denique quemquam
      nec frigus neque item calidum tepidumque vaporem,
      cetera, quae cum ita sunt tamen ut mortalia constent,
      molli lenta, fragosa putri, cava corpore raro,
   <font size="2">
    860
   </font>
   omnia sint a principiis seiuncta necessest,
      inmortalia si volumus subiungere rebus
      fundamenta, quibus nitatur summa salutis;
      ne tibi res redeant ad nihilum funditus omnes.
           Nunc ea quae sentire videmus cumque necessest
   <font size="2">
    865
   </font>
   ex insensilibus tamen omnia confiteare
      principiis constare. neque id manufesta refutant
      nec contra pugnant, in promptu cognita quae sunt,
      sed magis ipsa manu ducunt et credere cogunt
      ex insensilibus, quod dico, animalia gigni.
   <font size="2">
    870
   </font>
   quippe videre licet vivos existere vermes
      stercore de taetro, putorem cum sibi nacta est
      intempestivis ex imbribus umida tellus.
           Praeterea cunctas itidem res vertere sese.
      vertunt se fluvii in frondes et pabula laeta
   <font size="2">
    875
   </font>
   in pecudes, vertunt pecudes in corpora nostra
      naturam, et nostro de corpore saepe ferarum
      augescunt vires et corpora pennipotentum.
      ergo omnes natura cibos in corpora viva
      vertit et hinc sensus animantum procreat omnes,
   <font size="2">
    880
   </font>
   non alia longe ratione atque arida ligna
      explicat in flammas et &lt;in&gt; ignis omnia versat.
      iamne vides igitur magni primordia rerum
      referre in quali sint ordine quaeque locata
      et commixta quibus dent motus accipiantque?
   <font size="2">
    885
   </font>
   Tum porro, quid id est, animum quod percutit, ipsum,
      quod movet et varios sensus expromere cogit,
      ex insensilibus ne credas sensile gigni?
      ni mirum lapides et ligna et terra quod una
      mixta tamen nequeunt vitalem reddere sensum.
   <font size="2">
    890
   </font>
   illud in his igitur rebus meminisse decebit,
      non ex omnibus omnino, quaecumque creant res
      sensilia, extemplo me gigni dicere sensus,
      sed magni referre ea primum quantula constent,
      sensile quae faciunt, et qua sint praedita forma,
   <font size="2">
    895
   </font>
   motibus ordinibus posituris denique quae sint.
      quarum nil rerum in lignis glaebisque videmus;
      et tamen haec, cum sunt quasi putrefacta per imbres,
      vermiculos pariunt, quia corpora materiai
      antiquis ex ordinibus permota nova re
   <font size="2">
    900
   </font>
   conciliantur ita ut debent animalia gigni.
           Deinde ex sensilibus qui sensile posse creari
      constituunt, porro ex aliis sentire sueti
                               * * *
   <font size="2">
    903a
   </font>
   mollia cum faciunt; nam sensus iungitur omnis
      visceribus nervis venis, quae cumque videmus
      mollia mortali consistere corpore creta.
      sed tamen esto iam posse haec aeterna manere;
      nempe tamen debent aut sensum partis habere
      aut similis totis animalibus esse putari.
      at nequeant per se partes sentire necesse est:
   <font size="2">
    910
   </font>
   namque animus sensus membrorum respuit omnis,
      nec manus a nobis potis est secreta neque ulla
      corporis omnino sensum pars sola tenere.
      linquitur ut totis animantibus adsimulentur,
      vitali ut possint consentire undique sensu.
   <font size="2">
    915
   </font>
   qui poterunt igitur rerum primordia dici
      et leti vitare vias, animalia cum sint,
      atque animalia &lt;sint&gt; mortalibus una eademque?
      quod tamen ut possint, at coetu concilioque
      nil facient praeter volgum turbamque animantum,
   <font size="2">
    920
   </font>
   scilicet ut nequeant homines armenta feraeque
      inter sese ullam rem gignere conveniundo.
      sic itidem quae sentimus sentire necessest.
      quod si forte suum dimittunt corpore sensum
      atque alium capiunt, quid opus fuit adtribui id quod
   <font size="2">
    925
   </font>
   detrahitur? tum praeterea, quod fudimus ante,
      quatinus in pullos animalis vertier ova
      cernimus alituum vermisque effervere terra,
      intempestivos quam putor cepit ob imbris,
      scire licet gigni posse ex non sensibus sensus.
   <font size="2">
    930
   </font>
   Quod si forte aliquis dicet, dum taxat oriri
      posse ex non sensu sensus mutabilitate,
      aut aliquo tamquam partu quod proditur extra,
      huic satis illud erit planum facere atque probare,
      non fieri partum nisi concilio ante coacto,
   <font size="2">
    935
   </font>
   nec quicquam commutari sine conciliatu.
           Principio nequeunt ullius corporis esse
      sensus ante ipsam genitam naturam animantis,
      ni mirum quia materies disiecta tenetur
      aere fluminibus terris terraque creatis,
   <font size="2">
    940
   </font>
   nec congressa modo vitalis convenientes
      contulit inter se motus, quibus omnituentes
      accensi sensus animantem quamque tuentur.
           Praeterea quamvis animantem grandior ictus,
      quam patitur natura, repente adfligit et omnis
   <font size="2">
    945
   </font>
   corporis atque animi pergit confundere sensus.
      dissoluuntur enim positurae principiorum
      et penitus motus vitales inpediuntur,
      donec materies omnis concussa per artus
      vitalis animae nodos a corpore solvit
   <font size="2">
    950
   </font>
   dispersamque foras per caulas eiecit omnis;
      nam quid praeterea facere ictum posse reamur
      oblatum, nisi discutere ac dissolvere quaeque?
      fit quoque uti soleant minus oblato acriter ictu
      reliqui motus vitalis vincere saepe,
   <font size="2">
    955
   </font>
   vincere et ingentis plagae sedare tumultus
      inque suos quicquid rursus revocare meatus
      et quasi iam leti dominantem in corpore motum
      discutere ac paene amissos accendere sensus;
      nam qua re potius leti iam limine ab ipso
   <font size="2">
    960
   </font>
   ad vitam possint conlecta mente reverti,
      quam quo decursum prope iam siet ire et abire?
           Praeterea, quoniam dolor est, ubi materiai
      corpora vi quadam per viscera viva per artus
      sollicitata suis trepidant in sedibus intus,
   <font size="2">
    965
   </font>
   inque locum quando remigrant, fit blanda voluptas,
      scire licet nullo primordia posse dolore
      temptari nullamque voluptatem capere ex se;
      quandoquidem non sunt ex ullis principiorum
      corporibus, quorum motus novitate laborent
   <font size="2">
    970
   </font>
   aut aliquem fructum capiant dulcedinis almae.
      haut igitur debent esse ullo praedita sensu.
           Denique uti possint sentire animalia quaeque,
      principiis si iam est sensus tribuendus eorum,
      quid, genus humanum propritim de quibus auctumst?
   <font size="2">
    975
   </font>
   scilicet et risu tremulo concussa cachinnant
      et lacrimis spargunt rorantibus ora genasque
      multaque de rerum mixtura dicere callent
      et sibi proporro quae sint primordia quaerunt;
      quando quidem totis mortalibus adsimulata
   <font size="2">
    980
   </font>
   ipsa quoque ex aliis debent constare elementis,
      inde alia ex aliis, nusquam consistere ut ausis;
      quippe sequar, quod cumque loqui ridereque dices
      et sapere, ex aliis eadem haec facientibus ut sit.
      quod si delira haec furiosaque cernimus esse
   <font size="2">
    985
   </font>
   et ridere potest non ex ridentibus auctus,
      et sapere et doctis rationem reddere dictis
      non ex seminibus sapientibus atque disertis,
      qui minus esse queant ea quae sentire videmus
      seminibus permixta carentibus undique sensu?
   <font size="2">
    990
   </font>
   Denique caelesti sumus omnes semine oriundi;
      omnibus ille idem pater est, unde alma liquentis
      umoris guttas mater cum terra recepit,
      feta parit nitidas fruges arbustaque laeta
      et genus humanum, parit omnia saecla ferarum,
   <font size="2">
    995
   </font>
   pabula cum praebet, quibus omnes corpora pascunt
      et dulcem ducunt vitam prolemque propagant;
      qua propter merito maternum nomen adepta est.
      cedit item retro, de terra quod fuit ante,
      in terras, et quod missumst ex aetheris oris,
   <font size="2">
    1000
   </font>
   id rursum caeli rellatum templa receptant.
      nec sic interemit mors res ut materiai
      corpora conficiat, sed coetum dissupat ollis;
      inde aliis aliud coniungit et efficit, omnis
      res ut convertant formas mutentque colores
   <font size="2">
    1005
   </font>
   et capiant sensus et puncto tempore reddant;
      ut noscas referre earum primordia rerum
      cum quibus et quali positura contineantur
      et quos inter se dent motus accipiantque,
      neve putes aeterna penes residere potesse
   <font size="2">
    1010
   </font>
   corpora prima quod in summis fluitare videmus
      rebus et interdum nasci subitoque perire.
      quin etiam refert nostris in versibus ipsis
      cum quibus et quali sint ordine quaeque locata;
      namque eadem caelum mare terras flumina solem
   <font size="2">
    1015
   </font>
   significant, eadem fruges arbusta animantis;
      si non omnia sunt, at multo maxima pars est
      consimilis; verum positura discrepitant res.
      sic ipsis in rebus item iam materiai
      [intervalla vias conexus pondera plagas]
   <font size="2">
    1020
   </font>
   concursus motus ordo positura figurae
      cum permutantur, mutari res quoque debent.
           Nunc animum nobis adhibe veram ad rationem.
      nam tibi vehementer nova res molitur ad auris
      accedere et nova se species ostendere rerum.
   <font size="2">
    1025
   </font>
   sed neque tam facilis res ulla est, quin ea primum
      difficilis magis ad credendum constet, itemque
      nil adeo magnum neque tam mirabile quicquam,
      quod non paulatim minuant mirarier omnes,
      principio caeli clarum purumque colorem
   <font size="2">
    1030
   </font>
   quaeque in se cohibet, palantia sidera passim,
      lunamque et solis praeclara luce nitorem;
      omnia quae nunc si primum mortalibus essent
      ex improviso si sint obiecta repente,
      quid magis his rebus poterat mirabile dici,
   <font size="2">
    1035
   </font>
   aut minus ante quod auderent fore credere gentes?
      nil, ut opinor; ita haec species miranda fuisset.
      quam tibi iam nemo fessus satiate videndi,
      suspicere in caeli dignatur lucida templa.
      desine qua propter novitate exterritus ipsa
   <font size="2">
    1040
   </font>
   expuere ex animo rationem, sed magis acri
      iudicio perpende, et si tibi vera videntur,
      dede manus, aut, si falsum est, accingere contra.
      quaerit enim rationem animus, cum summa loci sit
      infinita foris haec extra moenia mundi,
   <font size="2">
    1045
   </font>
   quid sit ibi porro, quo prospicere usque velit mens
      atque animi iactus liber quo pervolet ipse.
           Principio nobis in cunctas undique partis
      et latere ex utroque &lt;supra&gt; supterque per omne
      nulla est finis; uti docui, res ipsaque per se
   <font size="2">
    1050
   </font>
   vociferatur, et elucet natura profundi.
      nullo iam pacto veri simile esse putandumst,
      undique cum vorsum spatium vacet infinitum
      seminaque innumero numero summaque profunda
      multimodis volitent aeterno percita motu,
   <font size="2">
    1055
   </font>
   hunc unum terrarum orbem caelumque creatum,
      nil agere illa foris tot corpora materiai;
      cum praesertim hic sit natura factus et ipsa
      sponte sua forte offensando semina rerum
      multimodis temere in cassum frustraque coacta
   <font size="2">
    1060
   </font>
   tandem coluerunt ea quae coniecta repente
      magnarum rerum fierent exordia semper,
      terrai maris et caeli generisque animantum.
      quare etiam atque etiam talis fateare necesse est
      esse alios alibi congressus materiai,
   <font size="2">
    1065
   </font>
   qualis hic est, avido complexu quem tenet aether.
           Praeterea cum materies est multa parata,
      cum locus est praesto nec res nec causa moratur
      ulla, geri debent ni mirum et confieri res.
      nunc et seminibus si tanta est copia, quantam
   <font size="2">
    1070
   </font>
   enumerare aetas animantum non queat omnis,
      quis eadem natura manet, quae semina rerum
      conicere in loca quaeque queat simili ratione
      atque huc sunt coniecta, necesse est confiteare
      esse alios aliis terrarum in partibus orbis
   <font size="2">
    1075
   </font>
   et varias hominum gentis et saecla ferarum.
           Huc accedit ut in summa res nulla sit una,
      unica quae gignatur et unica solaque crescat,
      quin aliquoius siet saecli permultaque eodem
      sint genere. in primis animalibus indice mente
   <font size="2">
    1080
   </font>
   invenies sic montivagum genus esse ferarum,
      sic hominum geminam prolem, sic denique mutas
      squamigerum pecudes et corpora cuncta volantum.
      qua propter caelum simili ratione fatendumst
      terramque et solem, lunam mare cetera quae sunt,
   <font size="2">
    1085
   </font>
   non esse unica, sed numero magis innumerali;
      quando quidem vitae depactus terminus alte
      tam manet haec et tam nativo corpore constant
      quam genus omne, quod his generatimst rebus abundans.
           Quae bene cognita si teneas, natura videtur
   <font size="2">
    1090
   </font>
   libera continuo, dominis privata superbis,
      ipsa sua per se sponte omnia dis agere expers.
      nam pro sancta deum tranquilla pectora pace
      quae placidum degunt aevom vitamque serenam,
      quis regere immensi summam, quis habere profundi
   <font size="2">
    1095
   </font>
   indu manu validas potis est moderanter habenas,
      quis pariter caelos omnis convertere et omnis
      ignibus aetheriis terras suffire feracis,
      omnibus inve locis esse omni tempore praesto,
      nubibus ut tenebras faciat caelique serena
   <font size="2">
    1100
   </font>
   concutiat sonitu, tum fulmina mittat et aedis
      saepe suas disturbet et in deserta recedens
      saeviat exercens telum, quod saepe nocentes
      praeterit exanimatque indignos inque merentes?
           Multaque post mundi tempus genitale diemque
   <font size="2">
    1105
   </font>
   primigenum maris et terrae solisque coortum
      addita corpora sunt extrinsecus, addita circum
      semina, quae magnum iaculando contulit omne,
      unde mare et terrae possent augescere et unde
      appareret spatium caeli domus altaque tecta
   <font size="2">
    1110
   </font>
   tolleret a terris procul et consurgeret aer.
      nam sua cuique, locis ex omnibus, omnia plagis
      corpora distribuuntur et ad sua saecla recedunt,
      umor ad umorem, terreno corpore terra
      crescit et ignem ignes procudunt aetheraque &lt;aether&gt;,
   <font size="2">
    1115
   </font>
   donique ad extremum crescendi perfica finem
      omnia perduxit rerum natura creatrix;
      ut fit ubi nihilo iam plus est quod datur intra
      vitalis venas quam quod fluit atque recedit.
      omnibus hic aetas debet consistere rebus,
   <font size="2">
    1120
   </font>
   hic natura suis refrenat viribus auctum.
      nam quae cumque vides hilaro grandescere adauctu
      paulatimque gradus aetatis scandere adultae,
      plura sibi adsumunt quam de se corpora mittunt,
      dum facile in venas cibus omnis inditur et dum
   <font size="2">
    1125
   </font>
   non ita sunt late dispessa, ut multa remittant
      et plus dispendi faciant quam vescitur aetas.
      nam certe fluere atque recedere corpora rebus
      multa manus dandum est; sed plura accedere debent,
      donec alescendi summum tetigere cacumen.
   <font size="2">
    1130
   </font>
   inde minutatim vires et robur adultum
      frangit et in partem peiorem liquitur aetas.
      quippe etenim quanto est res amplior, augmine adempto,
      et quo latior est, in cunctas undique partis
      plura modo dispargit et a se corpora mittit,
   <font size="2">
    1135
   </font>
   nec facile in venas cibus omnis diditur ei
      nec satis est, pro quam largos exaestuat aestus,
      unde queat tantum suboriri ac subpeditare.
      iure igitur pereunt, cum rarefacta fluendo
      sunt et cum externis succumbunt omnia plagis,
   <font size="2">
    1140
   </font>
   quando quidem grandi cibus aevo denique defit,
      nec tuditantia rem cessant extrinsecus ullam
      corpora conficere et plagis infesta domare.
           Sic igitur magni quoque circum moenia mundi
      expugnata dabunt labem putrisque ruinas;
   <font size="2">
    1145
   </font>
   omnia debet enim cibus integrare novando
      et fulcire cibus, &lt;cibus&gt; omnia sustentare,
      ne quiquam, quoniam nec venae perpetiuntur
      quod satis est, neque quantum opus est natura ministrat.
           Iamque adeo fracta est aetas effetaque tellus
   <font size="2">
    1150
   </font>
   vix animalia parva creat, quae cuncta creavit
      saecla deditque ferarum ingentia corpora partu.
      haud, ut opinor, enim mortalia saecla superne
      aurea de caelo demisit funis in arva
      nec mare nec fluctus plangentis saxa crearunt,
   <font size="2">
    1155
   </font>
   sed genuit tellus eadem quae nunc alit ex se.
      praeterea nitidas fruges vinetaque laeta
      sponte sua primum mortalibus ipsa creavit,
      ipsa dedit dulcis fetus et pabula laeta;
      quae nunc vix nostro grandescunt aucta labore,
   <font size="2">
    1160
   </font>
   conterimusque boves et viris agricolarum,
      conficimus ferrum vix arvis suppeditati:
      usque adeo parcunt fetus augentque laborem.
      iamque caput quassans grandis suspirat arator
      crebrius, in cassum magnos cecidisse labores,
   <font size="2">
    1165
   </font>
   et cum tempora temporibus praesentia confert
      praeteritis, laudat fortunas saepe parentis.
      tristis item vetulae vitis sator atque &lt;vietae&gt;
      temporis incusat momen saeclumque fatigat,
      et crepat, antiquum genus ut pietate repletum
   <font size="2">
    1170
   </font>
   perfacile angustis tolerarit finibus aevom,
      cum minor esset agri multo modus ante viritim;
      nec tenet omnia paulatim tabescere et ire
      ad capulum spatio aetatis defessa vetusto.
  </p>
 </body>
</div>