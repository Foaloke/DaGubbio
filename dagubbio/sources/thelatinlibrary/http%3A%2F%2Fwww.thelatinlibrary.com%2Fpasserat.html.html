<div>
 Jean Passerat
 <body>
  <p class="pagehead">
   JEAN PASSERAT
   <span>
    (1534-1602)
   </span>
  </p>
  <p class="pagehead">
   POEMA CI N. JOANNIS PASSERATI REGII IN ACADEMIA PARISIENSI PROFESSORIS AD
      ORNATISSIMVM VIRVM ERRICVM MEMMIVM
  </p>
  <p class="border">
  </p>
  <p>
   [de nihilo]
  </p>
  <p>
   Janus adest, festae poscunt sua dona kalendae.
      munus abest festis quod possim offerre kalendis.
      siccine Castalius nobis exaruit humor?
      usque adeo ingenii nostri est exhausta facultas,
      immunem ut uideat redeuntis ianitor anni?
   <font size="2">
    5
   </font>
   quod nusquam est, potius noua per uestigia quaeram.
      Ecce autem partes dum sese uersat in omnes
      inuenit mea Musa NIHIL, ne despice munus.
      nam NIHIL est gemmis, NIHILest pretiosius auro.
      huc animum, huc igitur uultus aduerte benignos:
   <font size="2">
    10
   </font>
   res noua narratur quae nulli audita priorum,
      Ausonii et Graii dixerunt caetera uates,
      Ausoniae indictum NIHIL est Graecaeque Camoenae.
      E caelo quacunque Ceres sua prospicit arua,
      aut genitor liquidis orbem complectitur ulnis
   <font size="2">
    15
   </font>
   Oceanus, NIHIL interitus et originis expers.
      Immortale NIHIL, NIHIL omni parte beatum.
      quod si hinc maiestas et uis diuina probatur,
      num quid honore de√ªm, num quid dignabimur aris?
      conspectu lucis NIHILest iucundius almae,
   <font size="2">
    20
   </font>
   uere NIHIL, NIHIL irriguo formosius horto,
      floridius pratis, Zephyri clementius aura;
      in bello sanctum NIHIL est, Martisque tumultu:
      justum in pace NIHIL, NIHIL est in foedere tutum.
      felix cui NIHIL est, (fuerat haec uota Tibullo)
   <font size="2">
    25
   </font>
   non timet insidias: fures, incendia temnit:
      sollicitas sequitur nullo sub iudice lites.
      ille ipse inuictis qui subiicit omnia fatis
      Zenonis sapiens, NIHIL admiratur et optat.
      Socratici gregis fuit ista scientia quondam,
   <font size="2">
    30
   </font>
   scire NIHIL, studio cui nunc imcumbitur uni.
      nec quicquam in ludo mauult didicisse juuentus,
      ad magnas quia ducit opes, et culmen honorum.
      nosce NIHIL, nosces fertur quod Pythagoreae
      grano haerere fabae, cui uox adiuncta negantis.
   <font size="2">
    35
   </font>
   multi Mercurius freti duce uiscera terrae
      pura liquefaciunt simul, et patrimonia miscent,
      arcano instantes operi, et carbonibus atris,
      qui tantum exhausti damnis, fractique labore,
      inueniunt atque inuentum NIHIL usque requirunt,
   <font size="2">
    40
   </font>
   hoc dimetiri non ulla decempeda possit:
      nec numeret Libycae numerum qui callet arenae:
      et Phoebo ignotum NIHIL NIHIL altius astris.
      tuque, tibi licet eximium sit mentis acumen,
      omnem in naturam penetrans, et in abdita rerum,
   <font size="2">
    45
   </font>
   pace tua, Memmi, NIHIL ignorare uideris.
      sole tamen NIHIL est, et puro clarius igne.
      tange NIHIL, dicesque NIHIL sine corpore tangi.
      cerne NIHIL, cerni dices NIHIL absque colore.
      surdum audit loquiturque NIHIL sine uoce, uolatque
   <font size="2">
    50
   </font>
   absque ope pennarum, et graditur sine cruribus ullis.
      absque loce motuque NIHIL per inane uagatur.
      humano generi utilius NIHIL arte medendi.
      ne rhombos igitur, neu Thessala murmura tentet
      Idalia uacuum traiectus arundina pectus,
   <font size="2">
    55
   </font>
   neu legat Idaeo Dictaeum in uertice gramen.
      uulneribus saeui NIHIL auxiliatur amoris.
      uexerit et quempis trans moestas portitor undas,
      ad superas imo NIHIL hunc reuocabit ab oreo.
      inferni NIHIL inflectit praecordia regis,
   <font size="2">
    60
   </font>
   parcarumque colos, et inexorabile pensum.
      obruta Phlegraeis campis Titania pubes
      fulmineo sensit NIHIL esse potentius ictu:
      porrigitur magni NIHIL extra moenia mundi:
      diique NIHIL metuunt. quid longo carmine plura
   <font size="2">
    65
   </font>
   commemorem? uirtute NIHIL praestantius ipsa,
      splendidius NIHIL est; NIHIL est Ioue denique maius.
      sed tempus finem argutis imponere nugis:
      ne tibi si multa laudem mea carmina charta,
      de NIHILO NIHILI pariant fastidia uersus.
   <font size="2">
    70
   </font>
  </p>
  <p>
   FINIS
  </p>
  <p class="border">
  </p>
 </body>
</div>