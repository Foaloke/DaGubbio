<div>
 Juvenal XV
 <body>
  <div class="page_wrapper">
   <h1>
    D. IVNI IVVENALIS SATVRA XV
   </h1>
   <p class="poem">
    Quis nescit, Volusi Bithynice, qualia demens
        Aegyptos portenta colat? crocodilon adorat
        pars haec, illa pauet saturam serpentibus ibin.
        effigies sacri nitet aurea cercopitheci,
        dimidio magicae resonant ubi Memnone chordae
    <font size="2">
     5
    </font>
    atque uetus Thebe centum iacet obruta portis.
        illic aeluros, hic piscem fluminis, illic
        oppida tota canem uenerantur, nemo Dianam.
        porrum et caepe nefas uiolare et frangere morsu
        (o sanctas gentes, quibus haec nascuntur in hortis
    <font size="2">
     10
    </font>
    numina!), lanatis animalibus abstinet omnis
        mensa, nefas illic fetum iugulare capellae:
        carnibus humanis uesci licet. attonito cum
        tale super cenam facinus narraret Vlixes
        Alcinoo, bilem aut risum fortasse quibusdam
    <font size="2">
     15
    </font>
    mouerat ut mendax aretalogus. 'in mare nemo
        hunc abicit saeua dignum ueraque Charybdi,
        fingentem inmanis Laestrygonas et Cyclopas?
        nam citius Scyllam uel concurrentia saxa
        Cyaneis plenos et tempestatibus utres
    <font size="2">
     20
    </font>
    crediderim aut tenui percussum uerbere Circes
        et cum remigibus grunnisse Elpenora porcis.
        tam uacui capitis populum Phaeaca putauit?'
        sic aliquis merito nondum ebrius et minimum qui
        de Corcyraea temetum duxerat urna;
    <font size="2">
     25
    </font>
    solus enim haec Ithacus nullo sub teste canebat.
        nos miranda quidem sed nuper consule Iunco
        gesta super calidae referemus moenia Copti,
        nos uolgi scelus et cunctis grauiora coturnis;
        nam scelus, a Pyrrha quamquam omnia syrmata uoluas,
    <font size="2">
     30
    </font>
    nullus apud tragicos populus facit. accipe nostro
        dira quod exemplum feritas produxerit aeuo.
             inter finitimos uetus atque antiqua simultas,
        inmortale odium et numquam sanabile uulnus,
        ardet adhuc Ombos et Tentura. summus utrimque
    <font size="2">
     35
    </font>
    inde furor uolgo, quod numina uicinorum
        odit uterque locus, cum solos credat habendos
        esse deos quos ipse colit. sed tempore festo
        alterius populi rapienda occasio cunctis
        uisa inimicorum primoribus ac ducibus, ne
    <font size="2">
     40
    </font>
    laetum hilaremque diem, ne magnae gaudia cenae
        sentirent positis ad templa et compita mensis
        peruigilique toro, quem nocte ac luce iacentem
        septimus interdum sol inuenit. horrida sane
        Aegyptos, sed luxuria, quantum ipse notaui,
    <font size="2">
     45
    </font>
    barbara famoso non cedit turba Canopo.
        adde quod et facilis uictoria de madidis et
        blaesis atque mero titubantibus. inde uirorum
        saltatus nigro tibicine, qualiacumque
        unguenta et flores multaeque in fronte coronae:
    <font size="2">
     50
    </font>
    hinc ieiunum odium. sed iurgia prima sonare
        incipiunt; animis ardentibus haec tuba rixae.
        dein clamore pari concurritur, et uice teli
        saeuit nuda manus. paucae sine uolnere malae,
        uix cuiquam aut nulli toto certamine nasus
    <font size="2">
     55
    </font>
    integer. aspiceres iam cuncta per agmina uoltus
        dimidios, alias facies et hiantia ruptis
        ossa genis, plenos oculorum sanguine pugnos.
        ludere se credunt ipsi tamen et puerilis
        exercere acies quod nulla cadauera calcent.
    <font size="2">
     60
    </font>
    et sane quo tot rixantis milia turbae,
        si uiuunt omnes? ergo acrior impetus et iam
        saxa inclinatis per humum quaesita lacertis
        incipiunt torquere, domestica seditioni
        tela, nec hunc lapidem, qualis et Turnus et Aiax,
    <font size="2">
     65
    </font>
    uel quo Tydides percussit pondere coxam
        Aeneae, sed quem ualeant emittere dextrae
        illis dissimiles et nostro tempore natae.
        nam genus hoc uiuo iam decrescebat Homero,
        terra malos homines nunc educat atque pusillos;
    <font size="2">
     70
    </font>
    ergo deus, quicumque aspexit, ridet et odit.
        a deuerticulo repetatur fabula. postquam
        subsidiis aucti, pars altera promere ferrum
        audet et infestis pugnam instaurare sagittis.
        terga fugae celeri praestant instantibus Ombis
    <font size="2">
     75
    </font>
    qui uicina colunt umbrosae Tentura palmae.
        labitur hic quidam nimia formidine cursum
        praecipitans capiturque. ast illum in plurima sectum
        frusta et particulas, ut multis mortuus unus
        sufficeret, totum corrosis ossibus edit
    <font size="2">
     80
    </font>
    uictrix turba, nec ardenti decoxit aeno
        aut ueribus, longum usque adeo tardumque putauit
        expectare focos, contenta cadauere crudo.
        hic gaudere libet quod non uiolauerit ignem,
        quem summa caeli raptum de parte Prometheus
    <font size="2">
     85
    </font>
    donauit terris; elemento gratulor, et te
        exultare reor. sed qui mordere cadauer
        sustinuit nil umquam hac carne libentius edit;
        nam scelere in tanto ne quaeras et dubites an
        prima uoluptatem gula senserit, ultimus ante
    <font size="2">
     90
    </font>
    qui stetit, absumpto iam toto corpore ductis
        per terram digitis aliquid de sanguine gustat.
        Vascones, ut fama est, alimentis talibus usi
        produxere animas, sed res diuersa, sed illic
        fortunae inuidia est bellorumque ultima, casus
    <font size="2">
     95
    </font>
    extremi, longae dira obsidionis egestas.
        [huius enim, quod nunc agitur, miserabile debet
        exemplum esse tibi, sicut modo dicta mihi gens.]
        post omnis herbas, post cuncta animalia, quidquid
        cogebat uacui uentris furor, hostibus ipsis
    <font size="2">
     100
    </font>
    pallorem ac maciem et tenuis miserantibus artus,
        membra aliena fame lacerabant, esse parati
        et sua. quisnam hominum ueniam dare quisue deorum
        uentribus abnueret dira atque inmania passis
        et quibus illorum poterant ignoscere manes
    <font size="2">
     105
    </font>
    quorum corporibus uescebantur? melius nos
        Zenonis praecepta monent, [nec enim omnia quidam
        pro uita facienda putant] sed Cantaber unde
        Stoicus, antiqui praesertim aetate Metelli?
        nunc totus Graias nostrasque habet orbis Athenas,
    <font size="2">
     110
    </font>
    Gallia causidicos docuit facunda Britannos,
        de conducendo loquitur iam rhetore Thyle.
        nobilis ille tamen populus, quem diximus, et par
        uirtute atque fide sed maior clade Zacynthos
        tale quid excusat: Maeotide saeuior ara
    <font size="2">
     115
    </font>
    Aegyptos. quippe illa nefandi Taurica sacri
        inuentrix homines, ut iam quae carmina tradunt
        digna fide credas, tantum immolat; ulterius nil
        aut grauius cultro timet hostia. quis modo casus
        inpulit hos? quae tanta fames infestaque uallo
    <font size="2">
     120
    </font>
    arma coegerunt tam detestabile monstrum
        audere? anne aliam terra Memphitide sicca
        inuidiam facerent nolenti surgere Nilo?
        qua nec terribiles Cimbri nec Brittones umquam
        Sauromataeque truces aut inmanes Agathyrsi,
    <font size="2">
     125
    </font>
    hac saeuit rabie inbelle et inutile uolgus
        paruula fictilibus solitum dare uela phaselis
        et breuibus pictae remis incumbere testae.
        nec poenam sceleri inuenies nec digna parabis
        supplicia his populis, in quorum mente pares sunt
    <font size="2">
     130
    </font>
    et similes ira atque fames. mollissima corda
        humano generi dare se natura fatetur,
        quae lacrimas dedit. haec nostri pars optima sensus.
        plorare ergo iubet causam dicentis amici
        squaloremque rei, pupillum ad iura uocantem
    <font size="2">
     135
    </font>
    circumscriptorem, cuius manantia fletu
        ora puellares faciunt incerta capilli.
        naturae imperio gemimus, cum funus adultae
        uirginis occurrit uel terra clauditur infans
        et minor igne rogi. quis enim bonus et face dignus
    <font size="2">
     140
    </font>
    arcana, qualem Cereris uolt esse sacerdos,
        ulla aliena sibi credit mala? separat hoc nos
        a grege mutorum, atque ideo uenerabile soli
        sortiti ingenium diuinorumque capaces
        atque exercendis pariendisque artibus apti
    <font size="2">
     145
    </font>
    sensum a caelesti demissum traximus arce,
        cuius egent prona et terram spectantia. mundi
        principio indulsit communis conditor illis
        tantum animas, nobis animum quoque, mutuus ut nos
        adfectus petere auxilium et praestare iuberet,
    <font size="2">
     150
    </font>
    dispersos trahere in populum, migrare uetusto
        de nemore et proauis habitatas linquere siluas,
        aedificare domos, laribus coniungere nostris
        tectum aliud, tutos uicino limine somnos
        ut conlata daret fiducia, protegere armis
    <font size="2">
     155
    </font>
    lapsum aut ingenti nutantem uolnere ciuem,
        communi dare signa tuba, defendier isdem
        turribus atque una portarum claue teneri.
        sed iam serpentum maior concordia. parcit
        cognatis maculis similis fera. quando leoni
    <font size="2">
     160
    </font>
    fortior eripuit uitam leo? quo nemore umquam
        expirauit aper maioris dentibus apri?
        Indica tigris agit rabida cum tigride pacem
        perpetuam, saeuis inter se conuenit ursis.
        ast homini ferrum letale incude nefanda
    <font size="2">
     165
    </font>
    produxisse parum est, cum rastra et sarcula tantum
        adsueti coquere et marris ac uomere lassi
        nescierint primi gladios extendere fabri.
        aspicimus populos quorum non sufficit irae
        occidisse aliquem, sed pectora, bracchia, uoltum
    <font size="2">
     170
    </font>
    crediderint genus esse cibi. quid diceret ergo
        uel quo non fugeret, si nunc haec monstra uideret
        Pythagoras, cunctis animalibus abstinuit qui
        tamquam homine et uentri indulsit non omne legumen?
   </p>
  </div>
 </body>
</div>