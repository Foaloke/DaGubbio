<div>
 Cicero: de Re Publica IV
 <body>
  <p class="pagehead">
   M. TVLLI CICERONIS DE RE PVBLICA LIBER QUARTUS
  </p>
  <p class="smallborder">
  </p>
  <p class="margin">
  </p>
  <p class="smallborder">
  </p>
  <p>
   <a name="2">
   </a>
   (2) Scipio: 'gratiam, quam commode ordines discripti aetates classes equitatus, in quo suffragia sunt etiam senatus, nimis multis iam stulte hanc utilitatem tolli cupientibus, qui novam largitionem quaerunt aliquo plebiscito reddendorum equorum.
  </p>
  <p>
   <a name="3">
   </a>
   (3) Considerate nunc, cetera quam sint provisa sapienter ad illam civium beate et honeste vivendi societatem; ea est enim prima causa coeundi, et id hominibus effici ex re publica debet partim institutis, alia legibus.
   <a name="3.2">
   </a>
   principio disciplinam puerilem ingenuis, de qua Graeci multum frustra laborarunt, et in qua una Polybius noster hospes nostrorum institutorum neglegentiam accusat, nullam certam aut destinatam legibus aut publice eitam aut unam omnium esse voluerunt.
   <a name="3.3">
   </a>
   nam'
  </p>
  <p>
   (*****)
  </p>
  <p>
   <a name="4">
   </a>
   (4) Scipio: 'ri nudari puberem.
   <a name="4.2">
   </a>
   ita sunt alte repetita quasi fundamenta quaedam verecundiae.
   <a name="4.3">
   </a>
   iuventutis vero exercitatio quam absurda in gymnasiis!
   <a name="4.4">
   </a>
   quam levis epheborum illa militia!
   <a name="4.5">
   </a>
   quam contrectationes et amores soluti et liberi!
   <a name="4.6">
   </a>
   mitto [aput] Eleos et Thebanos, apud quos in amore ingenuorum libido etiam permissam habet et solutam licentiam: Lacedaemonii ipsi, cum omnia concedunt in amore iuvenum praeter stuprum, tenui sane muro dissaepiunt id quod excipiunt; conplexus enim concubitusque permittunt palliis interiectis.'
   <a name="4.7">
   </a>
   hic Laelius: 'praeclare intellego Scipio te in iis Graeciae disciplinis quas reprendis cum populis nobilissimis malle quam cum tuo Platone luctari, quem ne attingis quidem, praesertim cum
  </p>
  <p>
   (*****)
  </p>
 </body>
</div>