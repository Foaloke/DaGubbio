<div>
 Landor: Simonidea, 1806
 <body>
  <center>
   LANDOR: Ad Gustavum Regem
  </center>
  <blockquote>
   <blockquote>
    <blockquote>
     <font size="4">
      <i>
       Ad Gustavum Regem
      </i>
     </font>
     <p>
      <font size="4">
       Ingens eodem carcere funditur
            Agmen, quadrigae pulvere fluctuant,
               Cunctisque (nec secernit) Elis
                  Clamat Io! ingeminatque plausus.
      </font>
     </p>
     <p>
      <font size="4">
       Hac nempe, dicunt, Invidiam die
            Relegat orco, sive Diespiter,
               Sive ipse, nam vicit ferendo,
                  Populeae dominus coronae.
      </font>
     </p>
     <p>
      <font size="4">
       Laudantur omnes: laudibus unice
            Dignandus ille est advena sobriis,
               Qui lora nec mittit nec urget,
                  Nec fugit aut inhiat favorem.
      </font>
     </p>
     <p>
      <font size="4">
       Famam reliquit flebilibus Padi
            Ripis caducam, cum Clymenes puer
               Phoebique suspiravit orbem
                  Subiicere aeriis habenis.
      </font>
     </p>
     <p>
      <font size="4">
       Surgens eo praenituit die,
            Videre gentes, et solitum genu
               Flexere, sed Parcae vetabant
                  Hesperias superare quercus.
      </font>
     </p>
     <p>
      <font size="4">
       Tu semper uno tramite providus,
            Gustave, pergis: prava monentium
               Exempla regum non morantur,
                  Non populi male pervicaces.
      </font>
     </p>
     <p>
      <font size="4">
       Quod occupavit nescia cedere,
            Tendit iuventus tradere posteris
               Nomen, nec astris inserendum
                  Desidia patitur labasci.
      </font>
     </p>
     <p>
      <font size="4">
       Non insolenti corda cupidini
            Dabas, amatus Virgine regia,
               Cum fortis indictos tueri
                  Gens male sustinuit iugales:
      </font>
     </p>
     <p>
      <font size="4">
       At bella quando dura perhorruit,
            Regnare dignum et te proavis parem
               Ostendis, extremumque campo
                  Stare virum tibi plaudit hostis.
      </font>
     </p>
     <p>
      <font size="4">
       <i>
        Ad Gustavum Exulem
       </i>
      </font>
     </p>
     <p>
      <font size="4">
       Nulla refulges, inclite, purpura,
            Gustave, nulla voce satellites
               Gratantur, armorumve pulsu
                  Ante domum, positisve signis.
      </font>
     </p>
     <p>
      <font size="4">
       Feliciorum munera temporum
            Praeferre tendo: functa laboribus
               Tantis, iniquo pressa fato,
                  Mens avet ac meruit quietem.
      </font>
     </p>
     <p>
      <font size="4">
       Non urbe crescunt, non solio adsident,
            Non imperanti cetera serviunt,
               Nec vi relapsurae, nec aevo,
                  Divitiae pretiosiores.
      </font>
     </p>
     <p>
      <font size="4">
       Cum dives esses, cum nimium potens,
            Toto repressi pectore gaudium,
               Mecumque certabant Camenae
                  Dum canerent, aperire claustrum.
      </font>
     </p>
     <p>
      <font size="4">
       Haud annuebam; carmina condidi
            Quae perpolirent assidua manu;
               Nunc purus egressas iubebo
                  Liberius celebrare laudes.
      </font>
     </p>
     <p>
      <font size="4">
       Fragore nullo qua maria albicant,
            Et ipsa victrix Bruma voragines
               Horret nivosas, Alpiumque
                  Stat rosea redimita luce,
      </font>
     </p>
     <p>
      <font size="4">
       Tu dum quietos Helvetiae lacus
            Et arta visis pascua montium,
               Et rura, quae rident colono
                  Ancipites dare cantilenas;
      </font>
     </p>
     <p>
      <font size="4">
       Seu forte Telli nomen ad aere
            Procul feratur, sive remugiant
               Armenta, suspiratque miles
                  Dulce melos, vocitante vaccas;
      </font>
     </p>
     <p>
      <font size="4">
       Parum paratis ac male credulis,
            Imbelliori regibus indole,
               Septentrionales procellae
                  Luctisono fremitu resurgent.
      </font>
     </p>
     <p>
      <font size="4">
       Secura cunctis pectora fortibus,
            Gustave, rerum constituit sator
               Haec alta non turbare passus
                  Inferius genitos serena,
      </font>
     </p>
     <p>
      <font size="4">
       Seu turba vecors nobilium nimis,
            Constantiori seu populus fremat
               Gazasque, celatas profanis,
                  Ipse comes, Deus ipse, pandit.
      </font>
     </p>
     <p>
      <font size="4">
       Vix artium ullis apta laboribus,
            Gens barbara, exlex, Cimmerii specus,
               Iniussa, silvarum recessus
                  Nocte, die, canibus fatigat:
      </font>
     </p>
     <p>
      <font size="4">
       Indigna ferro Caesaris, horruit
            Martem ingruentem, tutaque vallibus
               Insidit Hondini fluenti,
                  Hospitibus metuenda solis:
      </font>
     </p>
     <p>
      <font size="4">
       Audax futuri frangere roboris
            Mollem iuventam, castaneas foco
               Arcere, brumalemque noctem
                  Saxonis exhilarent vetare.
      </font>
     </p>
     <p>
      <font size="4">
       Sed murmurat mi lympha procacibus
            Modis superne, et candida populus
               Antro recumbens otioso
                  Quid faciant Zephyri susurrat.
      </font>
     </p>
     <p>
      <font size="4">
       Illis vacantes admoveo libens
            Aures, vetustas Tempus imagines
               Praebet poetarum ducumque,
                  Meque suis famulum salutat.
      </font>
     </p>
     <p>
      <font size="4">
       Quotus reducto Naiadum choro
            Se dedicavit, magna viro dabunt;
               Illi vigebunt quae fuere,
                  Quaeque vigent hodie, peribunt.
      </font>
     </p>
    </blockquote>
   </blockquote>
   <center>
   </center>
  </blockquote>
 </body>
</div>