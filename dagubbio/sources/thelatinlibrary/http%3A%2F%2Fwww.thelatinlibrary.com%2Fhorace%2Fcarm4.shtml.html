<div>
 Horace: Odes IV
 <body>
  <p class="pagehead">
   Q. HORATI FLACCI CARMINVM LIBER QVARTVS
  </p>
  <p class="border">
  </p>
  <p>
   <b>
    I
   </b>
  </p>
  <p>
   Intermissa, Venus, diu
      rursus bella moves? Parce precor, precor.
           Non sum qualis eram bonae
      sub regno Cinarae. Desine, dulcium
           mater saeva Cupidinum,
   <font size="2">
    5
   </font>
   circa lustra decem flectere mollibus
           iam durum imperiis: abi,
      quo blandae iuvenum te revocant preces.
           Tempestiuius in domum
      Pauli purpureis ales oloribus
   <font size="2">
    10
   </font>
   comissabere Maximi,
      si torrere iecur quaeris idoneum;
           namque et nobilis et decens
      et pro sollicitis non tacitus reis
           et centum puer artium
   <font size="2">
    15
   </font>
   late signa feret militiae tuae,
           et, quandoque potentior
      largi muneribus riserit aemuli,
           Albanos prope te lacus
      ponet marmoream sub trabe citrea.
   <font size="2">
    20
   </font>
   Illic plurima naribus
      duces tura, lyraque et Berecyntia
           delectabere tibia
      mixtis carminibus non sine fistula;
           illic bis pueri die
      numen cum teneris virginibus tuum
   <font size="2">
    25
   </font>
   laudantes pede candido
      in morem Salium ter quatient humum.
           Me nec femina nec puer
      iam nec spes animi credula mutui
   <font size="2">
    30
   </font>
   nec certare iuvat mero
      nec vincire novis tempora floribus.
           Sed cur heu, Ligurine, cur
      manat rara meas lacrima per genas?
           Cur facunda parvm decoro
   <font size="2">
    35
   </font>
   inter verba cadit lingua silentio?
           Nocturnis ego somniis
      iam captum teneo, iam volucrem sequor
           te per gramina Martii
      campi, te per aquas, dure, volubilis.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    II
   </b>
  </p>
  <p>
   Pindarum quisquis studet aemulari,
      Iulle, ceratis ope Daedalea
      nititur pinnis, vitreo daturus
           nomina ponto.
  </p>
  <p>
   Monte decurrens velut amnis, imbres
   <font size="2">
    5
   </font>
   quem super notas aluere ripas,
      fervet inmensusque ruit profundo
           Pindarus ore,
  </p>
  <p>
   laurea donandus Apollinari,
      seu per audacis nova dithyrambos
   <font size="2">
    10
   </font>
   verba devoluit numerisque fertur
           lege solutis,
  </p>
  <p>
   seu deos regesque canit, deorum
      sanguinem, per quos cecidere iusta
      morte Centauri, cecidit tremendae
   <font size="2">
    15
   </font>
   flamma Chimaerae,
  </p>
  <p>
   sive quos Elea domum reducit
      palma caelestis pugilemve equomve
      dicit et centum potiore signis
           munere donat,
   <font size="2">
    20
   </font>
  </p>
  <p>
   flebili sponsae iuvenemue raptum
      plorat et viris animumque moresque
      aureos educit in astra nigroque
           invidet Orco.
  </p>
  <p>
   Multa Dircaeum levat aura cycnum,
   <font size="2">
    25
   </font>
   tendit, Antoni, quotiens in altos
      nubium tractus; ego apis Matinae
           more modoque
  </p>
  <p>
   grata carpentis thyma per laborem
      plurimum circa nemus uvidique
   <font size="2">
    30
   </font>
   Tiburis ripas operosa parvus
           carmina fingo.
  </p>
  <p>
   Concines maiore poeta plectro
      Caesarem, quandoque trahet ferocis
      per sacrum clivum merita decorus
   <font size="2">
    35
   </font>
   fronde Sygambros;
  </p>
  <p>
   quo nihil maius meliusve terris
      fata donavere bonique divi
      nec dabunt, quamvis redeant in aurum
           tempora priscum.
   <font size="2">
    40
   </font>
  </p>
  <p>
   Concines laetosque dies et urbis
      publicum ludum super impetrato
      fortis Augusti reditu forumque
           litibus orbum.
  </p>
  <p>
   Tum meae, si quid loquar audiendum,
   <font size="2">
    45
   </font>
   vocis accedet bona pars, et: 'O sol
      pulcher, o laudande!' canam recepto
           Caesare felix;
  </p>
  <p>
   teque, dum procedis, io Triumphe!
      non semel dicemus, io Triumphe!
   <font size="2">
    50
   </font>
   civitas omnis, dabimusque divis
           tura benignis.
  </p>
  <p>
   Te decem tauri totidemque vaccae,
      me tener soluet vitulus, relicta
      matre qui largis iuvenescit herbis
   <font size="2">
    55
   </font>
   in mea vota,
  </p>
  <p>
   fronte curuatos imitatus ignis
      tertius lunae referentis ortum,
      qua notam duxit niveus videri,
           cetera fuluus.
   <font size="2">
    60
   </font>
  </p>
  <p class="shortborder">
  </p>
  <p>
   <b>
    III
   </b>
  </p>
  <p>
   Quem tu, Melpomene, semel
      nascentem placido lumine videris,
           illum non labor Isthmius
      clarabit pugilem, non equus impiger
           curru ducet Achaico
   <font size="2">
    5
   </font>
   victorem, neque res bellica Deliis
           ornatum foliis ducem,
      quod regum tumidas contuderit minas,
           ostendet Capitolio;
      sed quae Tibur aquae fertile praefluunt
   <font size="2">
    10
   </font>
   et spissae nemorum comae
      fingent Aeolio carmine nobilem.
           Romae principis urbium
      dignatur suboles inter amabilis
           vatum ponere me choros,
   <font size="2">
    15
   </font>
   et iam dente minus mordeor invido.
           O testudinis aureae
      dulcem quae strepitum, Pieri, temperas,
           o mutis quoque piscibus
      donatura cycni, si libeat, sonum,
   <font size="2">
    20
   </font>
   totum muneris hoc tui est,
      quod monstror digito praetereuntium
           Romanae fidicen lyrae;
      quod spiro et placeo, si placeo, tuum est.
  </p>
  <p class="shortborder">
  </p>
  <p>
   <b>
    IV
   </b>
  </p>
  <p>
   Qualem ministrum fulminis alitem,
      cui rex deorum regnum in avis vagas
           permisit expertus fidelem
           Iuppiter in Ganymede flavo,
  </p>
  <p>
   olim iuventas et patrius vigor
   <font size="2">
    5
   </font>
   nido laborum protulit inscium
           vernique iam nimbis remotis
           insolitos docuere nisus
  </p>
  <p>
   venti paventem, mox in ovilia
      demisit hostem vividus impetus,
   <font size="2">
    10
   </font>
   nunc in reluctantis dracones
           egit amor dapis atque pugnae;
  </p>
  <p>
   qualemue laetis caprea pascuis
      intenta fulvae matris ab ubere
           iam lacte depulsum leonem
   <font size="2">
    15
   </font>
   dente novo peritura vidit:
  </p>
  <p>
   videre Raeti bella sub Alpibus
      Drusum gerentem; Vindelici - quibus
           mos unde deductus per omne
           tempus Amazonia securi
   <font size="2">
    20
   </font>
  </p>
  <p>
   dextras obarmet, quaerere distuli,
      nec scire fas est omnia - sed diu
           lateque victrices catervae
           consiliis iuvenis revictae
  </p>
  <p>
   sensere, quid mens rite, quid indoles
   <font size="2">
    25
   </font>
   nutrita faustis sub penetralibus
           posset, quid Augusti paternus
           in pueros animus Nerones.
  </p>
  <p>
   Fortes creantur fortibus et bonis;
      est in iuvencis, est in equis patrum
   <font size="2">
    30
   </font>
   virtus neque inbellem feroces
           progenerant aquilae columbam;
  </p>
  <p>
   doctrina sed vim promovet insitam
      rectique cultus pectora roborant;
           utcumque defecere mores,
   <font size="2">
    35
   </font>
   indecorant bene nata culpae.
  </p>
  <p>
   Quid debeas, o Roma, Neronibus,
      testis Metaurum flumen et Hasdrubal
           devictus et pulcher fugatis
           ille dies Latio tenebris,
   <font size="2">
    40
   </font>
  </p>
  <p>
   qui primus alma risit adorea,
      dirus per urbes Afer ut Italas
           ceu flamma per taedas vel Eurus
           per Siculas equitavit undas.
  </p>
  <p>
   Post hoc secundis usque laboribus
   <font size="2">
    45
   </font>
   Romana pubes crevit et impio
           vastata Poenorum tumultu
           fana deos habuere rectos;
  </p>
  <p>
   dixitque tandem perfidus Hannibal:
      'Cerui, luporum praeda rapacium,
   <font size="2">
    50
   </font>
   sectamur ultro, quos opimus
           fallere et effugere est triumphus.
  </p>
  <p>
   Gens, quae cremato fortis ab Ilio
      iactata Tuscis aequoribus sacra
           natosque maturosque patres
   <font size="2">
    55
   </font>
   pertulit Ausonias ad urbes,
  </p>
  <p>
   duris ut ilex tonsa bipennibus
      nigrae feraci frondis in Algido,
           per damna, per caedes ab ipso
           ducit opes animumque ferro.
   <font size="2">
    60
   </font>
  </p>
  <p>
   Non hydra secto corpore firmior
      vinci dolentem crevit in Herculem,
           monstrumue submisere Colchi
           maius Echioniaeve Thebae.
  </p>
  <p>
   Merses profundo, pulchrior evenit;
   <font size="2">
    65
   </font>
   luctere, multa proruet integrum
           cum laude victorem geretque
           proelia coniugibus loquenda.
  </p>
  <p>
   Carthagini iam non ego nuntios
      mittam superbos; occidit, occidit
   <font size="2">
    70
   </font>
   spes omnis et fortuna nostri
           nominis Hasdrubale interempto.
  </p>
  <p>
   Nil Claudiae non perficient manus,
      quas et benigno numine Iuppiter
           defendit et curae sagaces
   <font size="2">
    75
   </font>
   expediunt per acuta belli'.
  </p>
  <p class="shortborder">
  </p>
  <p>
   <b>
    V
   </b>
  </p>
  <p>
   Divis orte bonis, optume Romulae
      custos gentis, abes iam nimium diu;
      maturum reditum pollicitus patrum
           sancto consilio redi.
  </p>
  <p>
   Lucem redde tuae, dux bone, patriae;
   <font size="2">
    5
   </font>
   instar veris enim voltus ubi tuus
      adfulsit populo, gratior it dies
           et soles melius nitent.
  </p>
  <p>
   Ut mater iuvenem, quem Notus invido
      flatu Carpathii trans maris aequora
   <font size="2">
    10
   </font>
   cunctantem spatio longius annuo
           dulci distinet a domo,
  </p>
  <p>
   votis ominibusque et precibus vocat,
      curvo nec faciem litore dimovet,
      sic desideriis icta fedelibus
   <font size="2">
    15
   </font>
   quaerit patria Caesarem.
  </p>
  <p>
   Tutus bos etenim rura perambulat,
      nutrit rura Ceres almaque Faustitas,
      pacatum volitant per mare navitae,
           culpari metuit fides,
   <font size="2">
    20
   </font>
  </p>
  <p>
   nullis polluitur casta domus stupris,
      mos et lex maculosum edomuit nefas,
      laudantur simili prole puerperae,
           culpam poena premit comes.
  </p>
  <p>
   Quis Parthum paveat, quis gelidum Scythen,
   <font size="2">
    25
   </font>
   quis Germania quos horrida parturit
      fetus incolumi Caesare? Quis ferae
           bellum curet Hiberiae?
  </p>
  <p>
   Condit quisque diem collibus in suis
      et vitem viduas ducit ad arbores;
   <font size="2">
    30
   </font>
   hinc ad vina redit laetus et alteris
           te mensis adhibet deum;
  </p>
  <p>
   te multa prece, te prosequitur mero
      defuso pateris et Laribus tuum
      miscet numen, uti Graecia Castoris
   <font size="2">
    35
   </font>
   et magni memor Herculis.
  </p>
  <p>
   'Longas o utinam, dux bone, ferias
      praestes Hesperiae!' dicimus integro
      sicco mane die, dicimus uvidi,
           cum sol Oceano subest.
   <font size="2">
    40
   </font>
  </p>
  <p class="shortborder">
  </p>
  <p>
   <b>
    VI
   </b>
  </p>
  <p>
   Dive, quem proles Niobea magnae
      vindicem linguae Tityosque raptor
      sensit et Troiae prope victor altae
           Pthius Achilles,
  </p>
  <p>
   ceteris maior, tibi miles impar,
   <font size="2">
    5
   </font>
   filius quamvis Thetidis marinae
      Dardanas turris quateret tremenda
           cuspide pugnax.
  </p>
  <p>
   Ille mordaci velut icta ferro
      pinus aut inpulsa cupressus Euro
   <font size="2">
    10
   </font>
   procidit late posuitque collum in
           pulvere Teucro;
  </p>
  <p>
   ille non inclusus equo Minervae
      sacra mentito male feriatos
      troas et laetam Priami choreis
   <font size="2">
    15
   </font>
   falletet aulam;
  </p>
  <p>
   sed palam captis gravis, heu nefas, heu!
      nescios fari pueros Achiuis
      ureret flammis, etiam latentem
           matris in alvo,
   <font size="2">
    20
   </font>
  </p>
  <p>
   ni tuis flexus Venerisque gratae
      vocibus divom pater adnuisset
      rebus Aeneae potiore ductos
           alite muros.
  </p>
  <p>
   Doctor argutae fidicen Thaliae,
   <font size="2">
    25
   </font>
   Phoebe, qui Xantho lavis amne crinis,
      Dauniae defende decus Camenae,
           levis Agyieu.
  </p>
  <p>
   Spiritum Phoebus mihi, Phoebus artem
      carminis nomenque dedit poetae.
   <font size="2">
    30
   </font>
   Virginum primae puerique claris
           patribus orti,
  </p>
  <p>
   Deliae tutela deae, fugacis
      lyncas et ceruos cohibentis arcu,
      Lesbium servate pedem meique
   <font size="2">
    35
   </font>
   pollicis ictum,
  </p>
  <p>
   rite Latonae puerum canentes,
      rite crescentem face Noctilucam,
      prosperam frugum celeremque pronos
           voluere mensis.
   <font size="2">
    40
   </font>
  </p>
  <p>
   Nupta iam dices: 'Ego dis amicum,
      saeculo festas referente luces,
      reddidi carmen docilis modorum
           vatis Horati.'
  </p>
  <p class="shortborder">
  </p>
  <p>
   <b>
    VII
   </b>
  </p>
  <p>
   Diffugere nives, redeunt iam gramina campis
           arboribus comae;
      mutat terra vices et decrescentia ripas
           flumina praetereunt;
      Gratia cum Nymphis geminisque sororibus audet
   <font size="2">
    5
   </font>
   ducere nuda chorus.
      Inmortalia ne speres, monet annus et almum
           quae rapit hora diem.
      Frigora mitescunt Zephyris, ver proterit aestas,
           interitura simul
   <font size="2">
    10
   </font>
   pomifer autumnus fruges effuderit, et mox
           bruma recurrit iners.
      Damna tamen celeres reparant caelestia lunae:
           nos ubi decidimus
      quo pater Aeneas, quo dives Tullus et Ancus,
   <font size="2">
    15
   </font>
   puluis et umbra sumus.
      Quis scit an adiciant hodiernae crastina summae
           tempora di superi?
      Cuncta manus avidas fugient heredis, amico
           quae dederis animo.
   <font size="2">
    20
   </font>
   Cum semel occideris et de te splendida Minos
           fecerit arbitria,
      non, Torquate, genus, non te facundia, non te
           restituet pietas;
      infernis neque enim tenebris Diana pudicum
   <font size="2">
    25
   </font>
   liberat Hippolytum,
      nec Lethaea valet Theseus abrumpere caro
           vincula Pirithoo.
  </p>
  <p class="shortborder">
  </p>
  <p>
   <b>
    VIII
   </b>
  </p>
  <p>
   Donarem pateras grataque commodus,
      Censorine, meis aera sodalibus,
      donarem tripodas, praemia fortium
      Graiorum neque tu pessuma munerum
      ferres, divite me scilicet artium
   <font size="2">
    5
   </font>
   quas aut Parrhasius protulit aut Scopas,
      hic saxo, liquidis ille coloribus
      sollers nunc hominem ponere, nunc deum.
      Sed non haec mihi vis, non tibi talium
      res est aut animus deliciarum egens.
   <font size="2">
    10
   </font>
   Gaudes carminibus; carmina possumus
      donare et pretium dicere muneri.
      Non incisa notis marmora publicis,
      per quae spiritus et vita redit bonis
      post mortem ducibus, non celeres fugae
   <font size="2">
    15
   </font>
   reiectaeque retrorsum Hannibalis minae,
      non incendia Carthaginis impiae
      eius, qui domita nomen ab Africa
      lucratus rediit, clarius indicant
      laudes quam Calabrae Pierides, neque,
   <font size="2">
    20
   </font>
   si chartae sileant quod bene feceris,
      mercedem tuleris. Quid foret Iliae
      Mauortisque puer, si taciturnitas
      obstaret meritis invida Romuli?
      Ereptum Stygiis fluctibus Aeacum
   <font size="2">
    25
   </font>
   virtus et favor et lingua potentium
      vatum divitibus consecrat insulis.
      Dignum laude virum Musa vetat mori,
      caelo Musa beat. Sic Iovis interest
      optatis epulis impiger Hercules,
   <font size="2">
    30
   </font>
   clarum Tyndaridae sidus ab infimis
      quassas eripiunt aequoribus rates,
      ornatus viridi tempora pampino
      Liber vota bonos ducit ad exitus.
  </p>
  <p class="shortborder">
  </p>
  <p>
   <b>
    IX
   </b>
  </p>
  <p>
   Ne forte credas interitura quae
      longe sonantem natus ad Aufidum
           non ante volgatas per artis
           verba loquor socianda chordis:
  </p>
  <p>
   non, si priores Maeonius tenet
   <font size="2">
    5
   </font>
   sedes Homerus, Pindaricae latent
           Ceaeque et Alcaei minaces
           Stesichoriue graves Camenae;
  </p>
  <p>
   nec siquid olim lusit Anacreon,
      delevit aetas; spirat adhuc amor
   <font size="2">
    10
   </font>
   vivuntque commissi calores
           Aeoliae fidibus puellae.
  </p>
  <p>
   Non sola comptos arsit adulteri.
      crines et aurum uestibus inlitum
           mirata regalisque cultus
   <font size="2">
    15
   </font>
   et comites Helene Lacaena
  </p>
  <p>
   primusve Teucer tela Cydonio
      direxit arcu; non semel Ilios
           vexata; non pugnavit ingens
           Idomeneus Sthenelusue solus
   <font size="2">
    20
   </font>
  </p>
  <p>
   dicenda Musis proelia; non ferox
      Hector vel acer Deiphobus gravis
           excepit ictus pro pudicis
           coniugibus puerisque primus.
  </p>
  <p>
   Vixere fortes ante Agamemnona
   <font size="2">
    25
   </font>
   multi; sed omnes inlacrimabiles
           urgentur ignotique longa
           nocte, carent quia vate sacro.
  </p>
  <p>
   Paulum sepultae distat inertiae
      celata virtus. Non ego te meis
   <font size="2">
    30
   </font>
   chartis inornatum silebo
           totve tuos patiar labores
  </p>
  <p>
   impune, Lolli, carpere lividas
      obliviones. Est animus tibi
           rerumque prudens et secundis
   <font size="2">
    35
   </font>
   temporibus dubiisque rectus,
  </p>
  <p>
   vindex avarae fraudis et abstinens
      ducentis ad se cuncta pecuniae,
           consulque non unius anni,
           sed quotiens bonus atque fidus
   <font size="2">
    40
   </font>
  </p>
  <p>
   iudex honestum praetulit utili,
      reiecit alto dona nocentium
           voltu, per obstantis catervas
           explicuit sua victor arma.
  </p>
  <p>
   Non possidentem multa vocaveris
   <font size="2">
    45
   </font>
   recte beatum; rectius occupat
           nomen beati, qui deorum
           muneribus sapienter uti
  </p>
  <p>
   duramque callet pauperiem pati
      peiusque leto flagitium timet,
   <font size="2">
    50
   </font>
   non ille pro caris amicis
           aut patria timidus perire.
  </p>
  <p class="shortborder">
  </p>
  <p>
   <b>
    X
   </b>
  </p>
  <p>
   O crudelis adhuc et Veneris muneribus potens,
      insperata tuae cum veniet pluma superbiae
      et, quae nunc umeris involitant, deciderint comae,
      nunc et qui color est puniceae flore prior rosae
      mutatus Ligurinum in faciem verterit hispidam,
   <font size="2">
    5
   </font>
   dices, heu, quotiens te speculo videris alterum:
      'Quae mens est hodie, cur eadem non puero fuit,
      vel cur his animis incolumes non redeunt genae?'
  </p>
  <p class="shortborder">
  </p>
  <p>
   <b>
    XI
   </b>
  </p>
  <p>
   Est mihi nonum superantis annum
      plenus Albani cadus, est in horto,
      Phylli, nectendis apium coronis,
           est hederae vis
  </p>
  <p>
   multa, qua crinis religata fulges,
   <font size="2">
    5
   </font>
   ridet argento domus, ara castis
      vincta verbenis avet immolato
           spargier agno;
  </p>
  <p>
   cuncta festinat manus, huc et illuc
      cursitant mixtae pueris puellae,
   <font size="2">
    10
   </font>
   sordidum flammae trepidant rotantes
           vertice fumum.
  </p>
  <p>
   Ut tamen noris quibus advoceris
      gaudiis, Idus tibi sunt agendae,
      qui dies mensem Veneris marinae
   <font size="2">
    15
   </font>
   findit Aprilem,
  </p>
  <p>
   iure sollemnis mihi sanctiorque
      paene natali proprio, quod ex hac
      luce Maecenas meus affluentis
           ordinat annos.
   <font size="2">
    20
   </font>
  </p>
  <p>
   Telephum, quem tu petis, occupavit
      non tuae sortis iuvenem puella
      dives et lasciva tenetque grata
           compede vinctum.
  </p>
  <p>
   Terret ambustus Phaethon avaras
   <font size="2">
    25
   </font>
   spes et exemplum grave praebet ales
      Pegasus terrenum equitem gravatus
           Bellerophontem,
  </p>
  <p>
   semper ut te digna sequare et ultra
      quam licet sperare nefas putando
   <font size="2">
    30
   </font>
   disparem vites. Age iam, meorum
           finis amorum
  </p>
  <p>
   (non enim posthac alia calebo
      femina), condisce modos, amanda
      voce quos reddas; minuentur atrae
   <font size="2">
    35
   </font>
   carmine curae.
  </p>
  <p class="shortborder">
  </p>
  <p>
   <b>
    XII
   </b>
  </p>
  <p>
   Iam veris comites, quae mare temperant,
      impellunt animae lintea Thraciae,
      iam nec prata rigent, nec fluvii strepunt
           hiberna nive turgidi.
  </p>
  <p>
   Nidum ponit, Ityn flebiliter gemens,
   <font size="2">
    5
   </font>
   infelix avis et Cecropiae domus
      aeternum obprobrium, quod male barbaras
           regum est ulta libidines.
  </p>
  <p>
   Dicunt in tenero gramine pinguium
      custodes ovium carmina fistula
   <font size="2">
    10
   </font>
   delectantque deum, cui pecus et nigri
           colles Arcadiae placent.
  </p>
  <p>
   Adduxere sitim tempora, Vergili;
      sed pressum Calibus ducere Liberum
      si gestis, iuvenum nobilium cliens,
   <font size="2">
    15
   </font>
   nardo vina merebere.
  </p>
  <p>
   Nardi parvus onyx eliciet cadum,
      qui nunc Sulpiciis accubat horreis,
      spes donare novas largus amaraque
           curarum eluere efficax.
   <font size="2">
    20
   </font>
  </p>
  <p>
   Ad quae si properas gaudia, cum tua
      velox merce veni; non ego te meis
      inmunem meditor tinguere poculis,
           plena dives ut in domo.
  </p>
  <p>
   Verum pone moras et studium lucri,
   <font size="2">
    25
   </font>
   nigrorumque memor, dum licet, ignium
      misce stultitiam consiliis brevem:
           dulce est desipere in loco.
  </p>
  <p class="shortborder">
  </p>
  <p>
   <b>
    XIII
   </b>
  </p>
  <p>
   Audivere, Lyce, di mea vota, di
      audivere, Lyce: fis anus, et tamen
           vis formosa videri
           ludisque et bibis impudens
  </p>
  <p>
   et cantu tremulo pota Cupidinem
   <font size="2">
    5
   </font>
   lentum sollicitas. Ille virentis et
           doctae psallere Chiae
           pulchris excubat in genis.
  </p>
  <p>
   Importunus enim transvolat aridas
      quercus et refugit te quia luridi
   <font size="2">
    10
   </font>
   dentes, te quia rugae
           turpant et capitis nives.
  </p>
  <p>
   Nec Coae referunt iam tibi purpurae
      nec cari lapides tempora, quae semel
           notis condita fastis
   <font size="2">
    15
   </font>
   inclusit volucris dies.
  </p>
  <p>
   Quo fugit Venus, heu, quoue color, decens
      quo motus? Quid habes illius, illius,
           quae spirabat amores,
           quae me surpuerat mihi,
   <font size="2">
    20
   </font>
  </p>
  <p>
   felix post Cinaram notaque et artium
      gratarum facies? Sed Cinarae brevis
           annos fata dederunt,
           servatura diu parem
  </p>
  <p>
   cornicis vetulae temporibus Lycen,
   <font size="2">
    25
   </font>
   possent ut iuvenes visere fervidi
           multo non sine risu
           dilapsam in cineres facem.
  </p>
  <p class="shortborder">
  </p>
  <p>
   <b>
    XIV
   </b>
  </p>
  <p>
   Quae cura patrum quaeve Quiritium
      plenis honorum muneribus tuas,
           Auguste, virtutes in aevum
           per titulos memoresque fastus
  </p>
  <p>
   aeternet, o qua sol habitabilis
   <font size="2">
    5
   </font>
   inlustrat oras maxime principum?
           quem legis expertes Latinae
           Vindelici didicere nuper
  </p>
  <p>
   quid Marte posses. Milite nam tuo
      Drusus Genaunos, inplacidum genus,
   <font size="2">
    10
   </font>
   Breunosque velocis et arces
           Alpibus impositas tremendis
  </p>
  <p>
   deiecit acer plus vice simplici.
      Maior Neronum mox grave proelium
           commisit immanisque Raetos
   <font size="2">
    15
   </font>
   auspiciis pepulit secundis,
  </p>
  <p>
   spectandus in certamine Martio,
      devota morti pectora liberae
           quanti fatigaret ruinis,
           indomitas prope qualis undas
   <font size="2">
    20
   </font>
  </p>
  <p>
   exercet Auster Pleiadum choro
      scindente nubes, impiger hostium
           vexare turmas et frementem
           mittere equum medios per ignis.
  </p>
  <p>
   Sic tauriformis volvitur Aufidus,
   <font size="2">
    25
   </font>
   qui regna Dauni praefluit Apuli,
           cum saevit horrendamque cultis
           diluviem meditatur agris,
  </p>
  <p>
   ut barbarorum Claudius agmina
      ferrata vasto diruit impetu
   <font size="2">
    30
   </font>
   primosque et extremos metendo
           stravit humum sine clade victor,
  </p>
  <p>
   te copias, te consilium et tuos
      praebente divos. Nam tibi quo die
           portus Alexandrea supplex
   <font size="2">
    35
   </font>
   et vacuam patefecit aulam,
  </p>
  <p>
   Fortuna lustro prospera tertio
      belli secundos reddidit exitus
           laudemque et optatum peractis
           imperiis decus arrogavit.
   <font size="2">
    40
   </font>
  </p>
  <p>
   Te Cantaber non ante domabilis
      Medusque et Indus, te profugus Scythes
           miratur, o tutela praesens
           Italiae dominaeque Romae;
  </p>
  <p>
   te fontium qui celat origines
   <font size="2">
    45
   </font>
   Nilusque et Hister, te rapidus Tigris,
           te beluosus qui remotis
           obstrepit Oceanus Britannis,
  </p>
  <p>
   te non paventis funera Galliae
      duraeque tellus audit Hiberiae,
   <font size="2">
    50
   </font>
   te caede gaudentes Sygambri
           compositis venerantur armis.
  </p>
  <p class="shortborder">
  </p>
  <p>
   <b>
    XV
   </b>
  </p>
  <p>
   Phoebus volentem proelia me loqui
      victas et urbes increpuit lyra,
           ne parva Tyrrhenum per aequor
           vela darem. Tua, Caesar, aetas
  </p>
  <p>
   fruges et agris rettulit uberes
   <font size="2">
    5
   </font>
   et signa nostro restituit Iovi
           derepta Parthorum superbis
           postibus et vacuum duellis
  </p>
  <p>
   Ianum Quirini clausit et ordinem
      rectum evaganti frena licentiae
   <font size="2">
    10
   </font>
   iniecit emovitque culpas
           et veteres revocavit artes
  </p>
  <p>
   per quas Latinum nomen et Italae
      crevere vires famaque et imperi
           porrecta maiestas ad ortus
   <font size="2">
    15
   </font>
   solis ab Hesperio cubili.
  </p>
  <p>
   Custode rerum Caesare non furor
      civilis aut vis exiget otium,
           non ira, quae procudit enses
           et miseras inimicat urbes.
   <font size="2">
    20
   </font>
  </p>
  <p>
   Non qui profundum Danuvium bibunt
      edicta rumpent Iulia, non Getae,
           non Seres infidique Persae,
           non Tanain prope flumen orti.
  </p>
  <p>
   Nosque et profestis lucibus et sacris
   <font size="2">
    25
   </font>
   inter iocosi munera Liberi
           cum prole matronisque nostris
           rite deos prius adprecati,
  </p>
  <p>
   virtute functos more patrum duces
      Lydis remixto carmine tibiis
   <font size="2">
    30
   </font>
   Troiamque et Anchisen et almae
           progeniem Veneris canemus.
  </p>
  <p class="shortborder">
  </p>
  <p>
   <b>
    CARMEN SAECVLARE
   </b>
  </p>
  <p>
   Phoebe silvarumque potens Diana,
      lucidum caeli decus, o colendi
      semper et culti, date quae precamur
           tempore sacro,
  </p>
  <p>
   quo Sibyllini monuere versus
   <font size="2">
    5
   </font>
   virgines lectas puerosque castos
      dis, quibus septem placuere colles,
           dicere carmen.
  </p>
  <p>
   Alme Sol, curru nitido diem qui
      promis et celas aliusque et idem
   <font size="2">
    10
   </font>
   nasceris, possis nihil urbe Roma
           visere maius.
  </p>
  <p>
   Rite maturos aperire partus
      lenis, Ilithyia, tuere matres,
      sive tu Lucina probas vocari
   <font size="2">
    15
   </font>
   seu Genitalis:
  </p>
  <p>
   diva, producas subolem patrumque
      prosperes decreta super iugandis
      feminis prolisque novae feraci
           lege marita,
   <font size="2">
    20
   </font>
  </p>
  <p>
   certus undenos deciens per annos
      orbis ut cantus referatque ludos
      ter die claro totiensque grata
           nocte frequentis.
  </p>
  <p>
   Vosque veraces cecinisse, Parcae,
   <font size="2">
    25
   </font>
   quod semel dictum est stabilisque rerum
      terminus servet, bona iam peractis
           iungite fata.
  </p>
  <p>
   Fertilis frugum pecorisque Tellus
      spicea donet Cererem corona;
   <font size="2">
    30
   </font>
   nutriant fetus et aquae salubres
           et Iovis aurae.
  </p>
  <p>
   Condito mitis placidusque telo
      supplices audi pueros, Apollo;
      siderum regina bicornis, audi,
   <font size="2">
    35
   </font>
   Luna, puellas.
  </p>
  <p>
   Roma si vestrum est opus Iliaque
      litus Etruscum tenuere turmae,
      iussa pars mutare Lares et urbem
           sospite cursu,
   <font size="2">
    40
   </font>
  </p>
  <p>
   cui per ardentem sine fraude Troiam
      castus Aeneas patriae superstes
      liberum munivit iter, daturus
           plura relictis:
  </p>
  <p>
   di, probos mores docili iuventae,
   <font size="2">
    45
   </font>
   di, senectuti placidae quietem,
      Romulae genti date remque prolemque
           et decus omne;
  </p>
  <p>
   quaeque uos bobus veneratur albis
      clarus Anchisae Venerisque sanguis,
   <font size="2">
    50
   </font>
   impetret, bellante prior, iacentem
           lenis in hostem.
  </p>
  <p>
   Iam mari terraque manus potentis
      Medus Albanasque timet securis;
      iam Scythae responsa petunt, superbi
   <font size="2">
    55
   </font>
   nuper et Indi;
  </p>
  <p>
   iam Fides et Pax et Honor Pudorque
      priscus et neglecta redire Virtus
      audet apparetque beata pleno
           Copia cornu;
   <font size="2">
    60
   </font>
  </p>
  <p>
   augur et fulgente decorus arcu
      Phoebus acceptusque novem Camenis,
      qui salutari levat arte fessos
           corporis artus,
  </p>
  <p>
   si Palatinas videt aequus arces,
   <font size="2">
    65
   </font>
   remque Romanam Latiumque felix
      alterum in lustrum meliusque semper
           prorogat aevum;
  </p>
  <p>
   quaeque Aventinum tenet Algidumque,
      quidecim Diana preces virorum
   <font size="2">
    70
   </font>
   curat et votis puerorum amicas
           applicat auris.
  </p>
  <p>
   Haec Iovem sentire deosque cunctos
      spem bonam certamque domum reporto,
      doctus et Phoebi chorus et Dianae
   <font size="2">
    75
   </font>
   dicere laudes.
  </p>
 </body>
</div>