<div>
 Livy: Periocha XVI
 <body>
  <p class="pagehead">
   TITI LIVI AB URBE CONDITA LIBER XVI PERIOCHA
  </p>
  <p class="border">
  </p>
  <p>
   Origo Carthaginiensium et primordia urbis eorum referuntur. Contra quos et Hieronem, regem Syracusanorum, auxilium Mamertinis ferendum senatus censuit, cum de ea re inter suadentes ut id fieret, dissuadentesque contentio fuisset; transgressisque tunc primum mare exercitibus Romanis aduersus Hieronem saepius bene pugnatum. Petenti pax data est.
  </p>
  <p>
   Lustrum a censoribus conditum est. Censa sunt ciuium capita CCCLXXXII milia CCXXXIIII.
  </p>
  <p>
   Decimus Iunius Brutus munus gladiatorium in honorem defuncti patris primus edidit.
  </p>
  <p>
   Colonia Aesernia deducta est.
  </p>
  <p>
   Res praeterea contra Poenos et Vulsinios prospere gestas continet.
  </p>
 </body>
</div>