<div>
 Timothy II
 <body>
  <p class="pagehead">
   EPISTULA PAULI AD TIMOTHEUM II
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus Apostolus Iesu Christi per voluntatem Dei, secundum promissionem vitae, quae est in Christo Iesu,
   <font size="2">
    2
   </font>
   Timotheo carissimo filio: gratia, misericordia, pax a Deo Patre, et Christo Iesu Domino nostro.
  </p>
  <p>
   <font size="2">
    3
   </font>
   Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die
   <font size="2">
    4
   </font>
   desiderans te videre, memor lacrimarum tuarum, ut gaudio implear,
   <font size="2">
    5
   </font>
   recordationem accipiens eius fidei, quae est in te non ficta, quae et habitavit primum in avia tua Loide, et matre tua Eunice, certus sum autem quod et in te.
  </p>
  <p>
   <font size="2">
    6
   </font>
   Propter quam causam admoneo te ut resuscites gratiam Dei, quae est in te per impositionem manuum mearum.
   <font size="2">
    7
   </font>
   Non enim dedit nobis Deus spiritum timoris: sed virtutis, et dilectionis, et sobrietatis.
   <font size="2">
    8
   </font>
   Noli itaque erubescere testimonium Domini nostri, neque me vinctum eius: sed collabora Evangelio secundum virtutem Dei:
   <font size="2">
    9
   </font>
   qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quae data est nobis in Christo Iesu ante tempora saecularia.
   <font size="2">
    10
   </font>
   Manifestata est autem nunc per illuminationem Salvatoris nostri Iesu Christi, qui destruxit quidem mortem, illuminavit autem vitam, et incorruptionem per Evangelium:
   <font size="2">
    11
   </font>
   in quo positus sum ego praedicator, et Apostolus, et magister gentium.
  </p>
  <p>
   <font size="2">
    12
   </font>
   Ob quam causam etiam haec patior, sed non confundor. Scio enim cui credidi, et certus sum quia potens est depositum meum servare in illum diem.
   <font size="2">
    13
   </font>
   Formam habe sanorum verborum, quae a me audisti in fide, et in dilectione in Christo Iesu.
   <font size="2">
    14
   </font>
   Bonum depositum custodi per Spiritum Sanctum, qui habitat in nobis.
  </p>
  <p>
   <font size="2">
    15
   </font>
   Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes.
   <font size="2">
    16
   </font>
   Det misericordiam Dominus Onesiphori domui: quia saepe me refrigeravit, et catenam meam non erubuit:
   <font size="2">
    17
   </font>
   sed cum Romam venisset, sollicite me quaesivit, et invenit.
   <font size="2">
    18
   </font>
   Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.
  </p>
  <p>
   <a name="2">
   </a>
   [2]
   <font size="2">
    1
   </font>
   Tu ergo fili mi, confortare in gratia, quae est in Christo Iesu:
   <font size="2">
    2
   </font>
   et quae audisti a me per multos testes, haec commenda fidelibus hominibus, qui idonei erant et alios docere.
   <font size="2">
    3
   </font>
   Labora sicut bonus miles Christi Iesu.
   <font size="2">
    4
   </font>
   Nemo militans Deo implicat se negotiis saecularibus: ut ei placeat, cui se probavit.
   <font size="2">
    5
   </font>
   Nam et qui certat in agone, non coronatur nisi legitime certaverit.
   <font size="2">
    6
   </font>
   Laborantem agricolam oportet primum de fructibus percipere.
   <font size="2">
    7
   </font>
   Intellige quae dico: dabit enim tibi Dominus in omnibus intellectum.
  </p>
  <p>
   <font size="2">
    8
   </font>
   Memor esto Dominum Iesum Christum resurrexisse a mortuis ex semine David, secundum Evangelium meum,
   <font size="2">
    9
   </font>
   in quo laboro usque ad vincula, quasi male operans: sed verbum Dei non est alligatum.
   <font size="2">
    10
   </font>
   Ideo omnia sustineo propter electos, ut et ipsi salutem consequantur, quae est in Christo Iesu, cum gloria caelesti.
   <font size="2">
    11
   </font>
   Fidelis sermo: nam si commortui sumus, et convivemus:
   <font size="2">
    12
   </font>
   si sustinebimus, et conregnabimus: si negaverimus, et ille negabit nos:
   <font size="2">
    13
   </font>
   si non credimus, ille fidelis permanet, negare seipsum non potest.
  </p>
  <p>
   <font size="2">
    14
   </font>
   Haec commone, testificans coram Domino. Noli contendere verbis: ad nihil enim utile est, nisi ad subversionem audientium.
   <font size="2">
    15
   </font>
   Sollicite cura teipsum probabilem exhibere Deo, operarium inconfusibilem, recte tractantem verbum veritatis.
   <font size="2">
    16
   </font>
   Profana autem et vaniloquia devita: multum enim proficiunt ad impietatem:
   <font size="2">
    17
   </font>
   et sermo eorum ut cancer serpit: ex quibus est Hymenaeus et Philetus,
   <font size="2">
    18
   </font>
   qui a veritate exciderunt, dicentes resurrectionem esse iam factam, et subverterunt quorumdam fidem.
   <font size="2">
    19
   </font>
   Sed firmum fundamentum Dei stat, habens signaculum hoc: cognovit Dominus qui sunt eius, et discedat ab iniquitate omnis qui nominat nomen Domini.
   <font size="2">
    20
   </font>
   In magna autem domo non solum sunt vasa aurea, et argentea, sed et lignea, et fictilia: et quaedam quidem in honorem, quaedam autem in contumeliam.
   <font size="2">
    21
   </font>
   Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum.
  </p>
  <p>
   <font size="2">
    22
   </font>
   Iuvenilia autem desideria fuge, sectare vero iustitiam, fidem, spem, caritatem, et pacem cum iis qui invocant Dominum de corde puro.
   <font size="2">
    23
   </font>
   Stultas autem et sine disciplina quaestiones devita: sciens quia generant lites.
   <font size="2">
    24
   </font>
   Servum autem Domini non oportet litigare: sed mansuetum esse ad omnes, docibilem, patientem,
   <font size="2">
    25
   </font>
   cum modestia corripientem eos qui resistunt veritati, nequando Deus det illis poenitentiam ad cognoscendam veritatem,
   <font size="2">
    26
   </font>
   et resipiscant a diaboli laqueis, a quo captivi tenentur ad ipsius voluntatem.
  </p>
  <p>
   <a name="3">
   </a>
   [3]
   <font size="2">
    1
   </font>
   Hoc autem scito, quod in novissimis diebus instabunt tempora periculosa:
   <font size="2">
    2
   </font>
   erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,
   <font size="2">
    3
   </font>
   sine affectione, sine pace, criminatores, incontinentes, immites, sine benignitate,
   <font size="2">
    4
   </font>
   proditores, protervi, tumidi, et voluptatum amatores magis quam Dei:
   <font size="2">
    5
   </font>
   habentes speciem quidem pietatis, virtutem autem eius abnegantes. Et hos devita:
   <font size="2">
    6
   </font>
   ex his enim sunt qui penetrant domos, et captivas ducunt mulierculas oneratas peccatis, quae ducuntur variis desideriis:
   <font size="2">
    7
   </font>
   semper discentes, et numquam ad scientiam veritatis pervenientes.
   <font size="2">
    8
   </font>
   Quemadmodum autem Iannes et Mambres restiterunt Moysi: ita et hi resistunt veritati, homines corrupti mente, reprobi circa fidem;
   <font size="2">
    9
   </font>
   sed ultra non proficient: insipientia enim eorum manifesta erit omnibus, sicut et illorum fuit.
  </p>
  <p>
   <font size="2">
    10
   </font>
   Tu autem assecutus es meam doctrinam, institutionem, propositum, fidem, longanimitatem, dilectionem, patientiam,
   <font size="2">
    11
   </font>
   persecutiones, passiones: qualia mihi facta sunt Antiochiae, Iconii, et Lystris: quales persecutiones sustinui, et ex omnibus eripuit me Dominus.
   <font size="2">
    12
   </font>
   Et omnes, qui pie volunt vivere in Christo Iesu, persecutionem patientur.
   <font size="2">
    13
   </font>
   Mali autem homines et seductores proficient in peius, errantes, et in errorem mittentes.
  </p>
  <p>
   <font size="2">
    14
   </font>
   Tu vero permane in iis quae didicisti, et credita sunt tibi: sciens a quo didiceris:
   <font size="2">
    15
   </font>
   et quia ab infantia sacras litteras nosti, quae te possunt instruere ad salutem, per fidem quae est in Christo Iesu.
   <font size="2">
    16
   </font>
   Omnis Scriptura divinitus inspirata utilis est ad docendum, ad arguendum, ad corripiendum, et erudiendum in iustitia:
   <font size="2">
    17
   </font>
   ut perfectus sit homo Dei, ad omne opus bonum instructus.
  </p>
  <p>
   <a name="4">
   </a>
   [4]
   <font size="2">
    1
   </font>
   Testificor coram Deo, et Iesu Christo, qui iudicaturus est vivos et mortuos, per adventum ipsius, et regnum eius:
   <font size="2">
    2
   </font>
   praedica verbum, insta opportune, importune: argue, obsecra, increpa in omni patientia, et doctrina.
   <font size="2">
    3
   </font>
   Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,
   <font size="2">
    4
   </font>
   et a veritate quidem auditum avertent, ad fabulas autem convertentur.
   <font size="2">
    5
   </font>
   Tu vero vigila, in omnibus labora, opus fac evangelistae, ministerium tuum imple. Sobrius esto.
   <font size="2">
    6
   </font>
   Ego enim iam delibor, et tempus resolutionis meae instat.
   <font size="2">
    7
   </font>
   Bonum certamen certavi, cursum consummavi, fidem servavi.
   <font size="2">
    8
   </font>
   In reliquo reposita est mihi corona iustitiae, quam reddet mihi Dominus in illa die, iustus iudex: non solum autem mihi, sed et iis, qui diligunt adventum eius. Festina ad me venire cito.
  </p>
  <p>
   <font size="2">
    9
   </font>
   Demas enim me reliquit, diligens hoc saeculum, et abiit Thessalonicam:
   <font size="2">
    10
   </font>
   Crescens in Galatiam, Titus in Dalmatiam.
   <font size="2">
    11
   </font>
   Lucas est mecum solus. Marcum assume, et adduc tecum: est enim mihi utilis in ministerium.
   <font size="2">
    12
   </font>
   Tychicum autem misi Ephesum.
   <font size="2">
    13
   </font>
   Penulam, quam reliqui Troade apud Carpum, veniens affer tecum, et libros, maxime autem membranas.
   <font size="2">
    14
   </font>
   Alexander aerarius multa mala mihi ostendit: reddet illi Dominus secundum opera eius:
   <font size="2">
    15
   </font>
   quem et tu devita: valde enim restitit verbis nostris.
  </p>
  <p>
   <font size="2">
    16
   </font>
   In prima mea defensione nemo mihi affuit, sed omnes me dereliquerunt: non illis imputetur.
   <font size="2">
    17
   </font>
   Dominus autem mihi astitit, et confortavit me, ut per me praedicatio impleatur, et audiant omnes gentes: et liberatus sum de ore leonis.
   <font size="2">
    18
   </font>
   Liberavit me Dominus ab omni opere malo: et salvum faciet in regnum suum caeleste, cui gloria in saecula saeculorum. Amen.
  </p>
  <p>
   <font size="2">
    19
   </font>
   Saluta Priscam, et Aquilam, et Onesiphori domum.
   <font size="2">
    20
   </font>
   Erastus remansit Corinthi. Trophimum autem reliqui infirmum Mileti.
   <font size="2">
    21
   </font>
   Festina ante hiemem venire. Salutant te Eubulus, et Pudens, et Linus, et Claudia, et fratres omnes.
   <font size="2">
    22
   </font>
   Dominus Iesus Christus cum spiritu tuo. Gratia vobiscum. Amen.
  </p>
  <p class="border">
  </p>
 </body>
</div>