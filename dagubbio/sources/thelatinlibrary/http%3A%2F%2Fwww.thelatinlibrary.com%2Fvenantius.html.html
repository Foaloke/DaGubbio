<div>
 Venantius Fortunatus
 <body>
  <p class="pagehead">
   VENANTIUS FORTUNATUS
   <span>
    (A.D. 530-609)
   </span>
  </p>
  <p class="border">
  </p>
  <p>
   <b>
    Hymnus in Honore Sanctae Crucis
   </b>
  </p>
  <p>
   Vexilla regis prodeunt,
      fulget crucis mysterium,
      quo carne carnis conditor
      suspensus est patibulo.
  </p>
  <p>
   Confixa clavis viscera
      tendens manus, vestigia
      redemptionis gratia
      hic inmolata est hostia.
  </p>
  <p>
   Quo vulneratus insuper
      mucrone diro lanceae,
      ut nos lavaret crimine,
      manavit unda et sanguine.
  </p>
  <p>
   Inpleta sunt quae concinit
      David fideli carmine,
      dicendo nationibus:
      regnavit a ligno deus.
  </p>
  <p>
   Arbor decora et fulgida,
      ornata regis purpura,
      electa, digno stipite
      tam sancta membra tangere!
  </p>
  <p>
   Beata cuius brachiis
      pretium pependit saeculi!
      statera facta est corporis
      praedam tulitque Tartari.
  </p>
  <p>
   Fundis aroma cortice,
      vincis sapore nectare,
      iucunda fructu fertili
      plaudis triumpho nobili.
  </p>
  <p>
   Salve ara, salve victima
      de passionis gloria,
      qua vita mortem pertulit
      et morte vitam reddidit.
  </p>
  <p class="border">
  </p>
  <p>
   <b>
    De Ecclesia Parisiaca
   </b>
  </p>
  <p>
   Si Salomoniaci memoretur machina templi,
      arte licet par sit, pulchrior ista fide.
      nam quaecumque illic veteris velamine legis
      clausa fuere prius, hic reserata patent.
      floruit illa quidem vario intertexta metallo:
      clarius haec Christi sanguine tincta nitet;
      illam aurum, lapides ornarunt, cedrina ligna:
      huic venerabilior de cruce fulget honor.
      constitit illa vetus, ruituro structa talento:
      haec pretio mundi stat solidata domus.
      splendida marmoreis attollitur aula columnis
      et quia pura manet, gratia maior inest.
      prima capit radios vitreis oculata fenestris
      artificisque manu clausit in arce diem;
      cursibus Aurorae vaga lux laquearia conplet
      atque suis radiis et sine sole micat.
      haec pius egregio rex Childebercthus amore
      dona suo populo non moritura dedit.
      totus in affectu divini cultus adhaerens
      ecclesiae iuges amplificavit opes;
      Melchisedech noster merito rex atque sacerdos
      conplevit laicus religionis opus.
      publica iura regens ac celsa palatia servans
      unica pontificum gloria, norma fuit.
      hinc abiens illic meritorum vivit honore;
      hic quoque gestorum laude perennis erit.
  </p>
  <p class="border">
  </p>
  <p>
   <b>
    Ad Rucconem diaconum, modo presbyterum
   </b>
  </p>
  <p>
   Altaris domini pollens, bone Rucco, minister,
      hinc tibi festinus mando salutis opus.
      Nos maris Oceani tumidum circumfluit aequor,
      te quoque Parisius, care sodalis, habet;
      Sequana te retinet, nos unda Britannica cingit:
      divisis terris aligat unus amor.
      Non furor hic pelagi vultum mihi subtrahit illum
      nec boreas aufert nomen, amice, tuum.
      Pectore sub nostro tam saepe recurris amator,
      tempore sub hiemis quam solet unda maris.
      Ut quatitur pelagus quotiens proflaverit eurus,
      stat neque sic animus te sine, care, meus.
  </p>
  <p class="border">
  </p>
  <p>
   <b>
    Ad Gogonem cum me rogaret ad cenam
   </b>
  </p>
  <p>
   Nector vina cibus vestis doctrina facultas --
      muneribus largis tu mihi, Gogo, sat es;
      tu refluus Cicero, tu noster Apicius extas,
      hinc satias verbis, pascis et inde cibis.
      Sed modo da veniam; bubla turgente quiesco,
      nam fit lis uteri, si caro mixta fremat.
      Hic ubi bos recubat, fugiet puto pullus et anser
      cornibus et pinnis non furor aequus erit.
      Et modo iam somno languentia lumina claudo;
      nam dormire meum carmina lenta probant.
  </p>
  <p class="border">
  </p>
  <p>
   <b>
    Ad domnam Radigundem
   </b>
  </p>
  <p>
   Tempora si solito mihi candida lilia ferrent
      aut speciosa foret suave rubore rosa,
      haec ego rure legens aut caespite pauperis horti
      misissem magnis munera parva libens.
      Sed quia prima mihi desunt, vel solvo secunda:
      profert qui vicias ferret amore rosas.
      Inter odoriferas tamen has quas misimus herbas
      purpureae violae nobile germen habent.
      Respirant pariter regali murice tinctae
      et saturat foliis hinc odor, inde decor.
      Haequod utrumque gerunt pariter habeatis utraque,
      et sit mercis odor flore perenne decus.
  </p>
  <p class="border">
  </p>
  <p>
   <b>
    Item ad eandem pro floribus transmissis
   </b>
  </p>
  <p>
   O regina potens, aurum cui et purpura vile est,
      floribus ex parvis te veneratur amans.
      Et si non res est, color est tamen ipse per herbas:
      purpura per violas, aurea forma crocus.
      Dives amore dei vitasti praemia mundi:
      illas contemnens has retinebis opes.
      Suscipe missa tibi variorum munera florum,
      ad quos te potuis vita beata vocat.
      Quae modo te crucias, recreanda in luce futura,
      aspicis hinc qualis te retinebit ager.
      Per ramos fragiles quos nunc praebemus olentes
      perpende hinc quantus te refovebit odor.
      Haec cui debentur precor ut, cum veneris illuc,
      meque tuis meritis dextera blanda trahat.
      Quamvis te exspectet paradisi gratia florum,
      isti vos cupiunt iam revidere foris.
      Et licet egregio videantur odore placere,
      plus ornant proprias te redeunte comas.
  </p>
  <p class="border">
  </p>
  <p>
   <b>
    Vexilla regis prodeunt
   </b>
  </p>
  <p>
   Vexilla regis prodeunt
      Fulget crucis mysterium
      Quo carne carnis conditor
      Suspensus est patibulo.
  </p>
  <p>
   Quo vulneratus insuper
      Mucrone diro lanceae
      Ut nos lavaret crimine
      Manavit unda et sanguine.
  </p>
  <p>
   Impleta sunt quae concinit
      David fideli carmine
      Dicens In nationibus
      Regnavit a ligno Deus.
  </p>
  <p>
   Arbor decora et fulgida
      Ornata Regis purpura
      Electa digno stipite
      Tam sancta membra tangere.
  </p>
  <p>
   Beata, cujus brachiis
      Saecli pependit pretium
      Statera facta corporis
      Praedamque tulit tartari.
  </p>
  <p>
   O Crux ave, spes unica
      In hac triumphi gloria
      Auge piis justitiam
      Reisque dona veniam.
  </p>
  <p>
   Te summa Deus Trinitas
      Collaudet omnis spiritus:
      Quos per crucis mysterium
      Salvas, rege per saecula. Amen.
  </p>
  <p class="border">
  </p>
 </body>
</div>