<div>
 Seneca: Medea
 <body>
  <p class="pagehead">
   L. ANNAEI SENECAE MEDEA
  </p>
  <p class="border">
  </p>
  <p>
   <b>
    Medea
   </b>
   Di coniugales tuque genialis tori,
      Lucina, custos quaeque domituram freta
      Tiphyn nouam frenare docuisti ratem,
      et tu, profundi saeue dominator maris,
      clarumque Titan diuidens orbi diem,
   <span>
    5
   </span>
   tacitisque praebens conscium sacris iubar
      Hecate triformis, quosque iurauit mihi
      deos Iason, quosque Medeae magis
      fas est precari: noctis aeternae chaos,
      auersa superis regna manesque impios
   <span>
    10
   </span>
   dominumque regni tristis et dominam fide
      meliore raptam, uoce non fausta precor.
      nunc, nunc adeste sceleris ultrices deae,
      crinem solutis squalidae serpentibus,
      atram cruentis manibus amplexae facem,
   <span>
    15
   </span>
   adeste, thalamis horridae quondam meis
      quales stetistis: coniugi letum nouae
      letumque socero et regiae stirpi date.
           Num peius aliquid? quod precer sponso malum?
      uiuat; per urbes erret ignotas egens
   <span>
    20
   </span>
   exul pauens inuisus incerti laris,
      iam notus hospes limen alienum expetat;
   <span>
    23a,22b
   </span>
   me coniugem opto, quoque non aliud queam
   <span>
    22a,23b
   </span>
   peius precari, liberos similes patri
   <span>
    24
   </span>
   similesque matri++parta iam, parta ultio est:
      peperi. Querelas uerbaque in cassum sero?
      non ibo in hostes? manibus excutiam faces
      caeloque lucem++spectat hoc nostri sator
      Sol generis, et spectatur, et curru insidens
      per solita puri spatia decurrit poli?
   <span>
    30
   </span>
   non redit in ortus et remetitur diem?
      da, da per auras curribus patriis uehi,
      committe habenas, genitor, et flagrantibus
      ignifera loris tribue moderari iuga:
      gemino Corinthos litori opponens moras
   <span>
    35
   </span>
   cremata flammis maria committat duo.
      hoc restat unum, pronubam thalamo feram
      ut ipsa pinum postque sacrificas preces
      caedam dicatis uictimas altaribus.
           Per uiscera ipsa quaere supplicio uiam,
   <span>
    40
   </span>
   si uiuis, anime, si quid antiqui tibi
      remanet uigoris; pelle femineos metus
      et inhospitalem Caucasum mente indue.
      quodcumque uidit Phasis aut Pontus nefas,
      uidebit Isthmos. effera ignota horrida,
   <span>
    45
   </span>
   tremenda caelo pariter ac terris mala
      mens intus agitat: uulnera et caedem et uagum
      funus per artus++leuia memoraui nimis:
      haec uirgo feci; grauior exurgat dolor:
      maiora iam me scelera post partus decent.
   <span>
    50
   </span>
   accingere ira teque in exitium para
      furore toto. paria narrentur tua
      repudia thalamis: quo uirum linques modo?
      hoc quo secuta es. rumpe iam segnes moras:
      quae scelere parta est, scelere linquenda est domus.
   <span>
    55
   </span>
   <b>
    Chorvs
   </b>
   Ad regum thalamos numine prospero
      qui caelum superi quique regunt fretum
      adsint cum populis rite fauentibus.
      Primum sceptriferis colla Tonantibus
      taurus celsa ferat tergore candido;
   <span>
    60
   </span>
   Lucinam niuei femina corporis
      intemptata iugo placet, et asperi
      Martis sanguineas quae cohibet manus,
      quae dat belligeris foedera gentibus
      et cornu retinet diuite copiam,
   <span>
    65
   </span>
   donetur tenera mitior hostia.
      Et tu, qui facibus legitimis ades,
      noctem discutiens auspice dextera
      huc incede gradu marcidus ebrio,
      praecingens roseo tempora uinculo.
   <span>
    70
   </span>
   Et tu, quae, gemini praeuia temporis,
      tarde, stella, redis semper amantibus:
      te matres, auide te cupiunt nurus
      quamprimum radios spargere lucidos.
           Vincit uirgineus decor
   <span>
    75
   </span>
   longe Cecropias nurus,
      et quas Taygeti iugis
      exercet iuuenum modo
      muris quod caret oppidum,
      et quas Aonius latex
   <span>
    80
   </span>
   Alpheosque sacer lauat.
      Si forma uelit aspici,
      cedent Aesonio duci
      proles fulminis improbi
      aptat qui iuga tigribus,
   <span>
    85
   </span>
   nec non, qui tripodas mouet,
      frater uirginis asperae,
      cedet Castore cum suo
      Pollux caestibus aptior.
      Sic, sic, caelicolae, precor,
   <span>
    90
   </span>
   uincat femina coniuges,
      uir longe superet uiros.
           Haec cum femineo constitit in choro,
      unius facies praenitet omnibus.
      sic cum sole perit sidereus decor,
   <span>
    95
   </span>
   et densi latitant Pleiadum greges,
      cum Phoebe solidum lumine non suo
      orbem circuitis cornibus alligat.
      ostro sic niueus puniceo color
      perfusus rubuit, sic nitidum iubar
   <span>
    100
   </span>
   pastor luce noua roscidus aspicit.
      Ereptus thalamis Phasidis horridi,
      effrenae solitus pectora coniugis
      inuita trepidus prendere dextera,
      felix Aeoliam corripe uirginem
   <span>
    105
   </span>
   nunc primum soceris sponse uolentibus.
           Concesso, iuuenes, ludite iurgio,
      hinc illinc, iuuenes, mittite carmina:
      rara est in dominos iusta licentia.
           Candida thyrsigeri proles generosa Lyaei,
   <span>
    110
   </span>
   multifidam iam tempus erat succendere pinum:
      excute sollemnem digitis marcentibus ignem.
      festa dicax fundat conuicia fescenninus,
      soluat turba iocos++tacitis eat illa tenebris,
      si qua peregrino nubit furtiua marito.
   <span>
    115
   </span>
   <b>
    Medea
   </b>
   Occidimus: aures pepulit hymenaeus meas.
      uix ipsa tantum, uix adhuc credo malum.
      hoc facere Iason potuit, erepto patre
      patria atque regno sedibus solam exteris
      deserere durus? merita contempsit mea
   <span>
    120
   </span>
   qui scelere flammas uiderat uinci et mare?
      adeone credit omne consumptum nefas?
      incerta uecors mente non sana feror
      partes in omnes; unde me ulcisci queam?
      utinam esset illi frater! est coniunx: in hanc
   <span>
    125
   </span>
   ferrum exigatur. hoc meis satis est malis?
      si quod Pelasgae, si quod urbes barbarae
      nouere facinus quod tuae ignorent manus,
      nunc est parandum. scelera te hortentur tua
      et cuncta redeant: inclitum regni decus
   <span>
    130
   </span>
   raptum et nefandae uirginis paruus comes
      diuisus ense, funus ingestum patri
      sparsumque ponto corpus et Peliae senis
      decocta aeno membra: funestum impie
      quam saepe fudi sanguinem++et nullum scelus
   <span>
    135
   </span>
   irata feci: saeuit infelix amor.
           Quid tamen Iason potuit, alieni arbitri
      iurisque factus? debuit ferro obuium
      offerre pectus++melius, a melius, dolor
      furiose, loquere. si potest, uiuat meus,
   <span>
    140
   </span>
   ut fuit, Iason; si minus, uiuat tamen
      memorque nostri muneri parcat meo.
      Culpa est Creontis tota, qui sceptro impotens
      coniugia soluit quique genetricem abstrahit
      gnatis et arto pignore astrictam fidem
   <span>
    145
   </span>
   dirimit: petatur, solus hic poenas luat,
      quas debet. alto cinere cumulabo domum;
      uidebit atrum uerticem flammis agi
      Malea longas nauibus flectens moras.
   <b>
    Nutrix
   </b>
   Sile, obsecro, questusque secreto abditos
   <span>
    150
   </span>
   manda dolori. grauia quisquis uulnera
      patiente et aequo mutus animo pertulit,
      referre potuit: ira quae tegitur nocet;
      professa perdunt odia uindictae locum.
   <b>
    Medea
   </b>
   Leuis est dolor, qui capere consilium potest
   <span>
    155
   </span>
   et clepere sese: magna non latitant mala.
      libet ire contra.
   <b>
    Nutrix
   </b>
   Siste furialem impetum,
      alumna: uix te tacita defendit quies.
   <b>
    Medea
   </b>
   Fortuna fortes metuit, ignauos premit.
   <b>
    Nutrix
   </b>
   Tunc est probanda, si locum uirtus habet.
   <span>
    160
   </span>
   <b>
    Medea
   </b>
   Numquam potest non esse uirtuti locus.
   <b>
    Nutrix
   </b>
   Spes nulla rebus monstrat adflictis uiam.
   <b>
    Medea
   </b>
   Qui nil potest sperare, desperet nihil.
   <b>
    Nutrix
   </b>
   Abiere Colchi, coniugis nulla est fides
      nihilque superest opibus e tantis tibi.
   <span>
    165
   </span>
   <b>
    Medea
   </b>
   Medea superest: hic mare et terras uides
      ferrumque et ignes et deos et fulmina.
   <b>
    Nutrix
   </b>
   Rex est timendus.
   <b>
    Medea
   </b>
   Rex meus fuerat pater.
   <b>
    Nutrix
   </b>
   Non metuis arma?
   <b>
    Medea
   </b>
   Sint licet terra edita.
   <b>
    Nutrix
   </b>
   Moriere.
   <b>
    Medea
   </b>
   Cupio.
   <b>
    Nutrix
   </b>
   Profuge.
   <b>
    Medea
   </b>
   Paenituit fugae.
   <span>
    170
   </span>
   <b>
    Nutrix
   </b>
   Medea++
   <b>
    Medea
   </b>
   Fiam.
   <b>
    Nutrix
   </b>
   Mater es.
   <b>
    Medea
   </b>
   Cui sim uide.
   <b>
    Nutrix
   </b>
   Profugere dubitas?
   <b>
    Medea
   </b>
   Fugiam, at ulciscar prius.
   <b>
    Nutrix
   </b>
   Vindex sequetur.
   <b>
    Medea
   </b>
   Forsan inueniam moras.
   <b>
    Nutrix
   </b>
   Compesce uerba, parce iam, demens, minis
      animosque minue: tempori aptari decet.
   <span>
    175
   </span>
   <b>
    Medea
   </b>
   Fortuna opes auferre, non animum potest.
           Sed cuius ictu regius cardo strepit?
      ipse est Pelasgo tumidus imperio Creo.
   <b>
    Creo
   </b>
   Medea, Colchi noxium Aeetae genus,
      nondum meis exportat e regnis pedem?
   <span>
    180
   </span>
   molitur aliquid: nota fraus, nota est manus.
      cui parcet illa quemue securum sinet?
      abolere propere pessimam ferro luem
      equidem parabam: precibus euicit gener.
      concessa uita est, liberet fines metu
   <span>
    185
   </span>
   abeatque tuta.++fert gradum contra ferox
      minaxque nostros propius affatus petit.++
      Arcete, famuli, tactu et accessu procul,
      iubete sileat. regium imperium pati
      aliquando discat. Vade ueloci uia
   <span>
    190
   </span>
   monstrumque saeuum horribile iamdudum auehe.
   <b>
    Medea
   </b>
   Quod crimen aut quae culpa multatur fuga?
   <b>
    Creo
   </b>
   Quae causa pellat, innocens mulier rogat.
   <b>
    Medea
   </b>
   Si iudicas, cognosce, si regnas, iube.
   <b>
    Creo
   </b>
   Aequum atque iniquum regis imperium feras.
   <span>
    195
   </span>
   <b>
    Medea
   </b>
   Iniqua numquam regna perpetuo manent.
   <b>
    Creo
   </b>
   I, querere Colchis.
   <b>
    Medea
   </b>
   Redeo: qui auexit, ferat.
   <b>
    Creo
   </b>
   Vox constituto sera decreto uenit.
   <b>
    Medea
   </b>
   Qui statuit aliquid parte inaudita altera,
      aequum licet statuerit, haud aequus fuit.
   <span>
    200
   </span>
   <b>
    Creo
   </b>
   Auditus a te Pelia supplicium tulit?
      sed fare, causae detur egregiae locus.
   <b>
    Medea
   </b>
   Difficile quam sit animum ab ira flectere
      iam concitatum quamque regale hoc putet
      sceptris superbas quisquis admouit manus,
   <span>
    205
   </span>
   qua coepit ire, regia didici mea.
      quamuis enim sim clade miseranda obruta,
      expulsa supplex sola deserta, undique
      afflicta, quondam nobili fulsi patre
      auoque clarum Sole deduxi genus.
   <span>
    210
   </span>
   quodcumque placidis flexibus Phasis rigat
      Pontusque quidquid Scythicus a tergo uidet,
      palustribus qua maria dulcescunt aquis,
      armata peltis quidquid exterret cohors
      inclusa ripis uidua Thermodontiis,
   <span>
    215
   </span>
   hoc omne noster genitor imperio regit.
      generosa, felix, decore regali potens
      fulsi: petebant tunc meos thalamos proci,
      qui nunc petuntur. rapida fortuna ac leuis
      praecepsque regno eripuit, exilio dedit.
   <span>
    220
   </span>
   confide regnis, cum leuis magnas opes
      huc ferat et illuc casus++hoc reges habent
      magnificum et ingens, nulla quod rapiat dies:
      prodesse miseris, supplices fido lare
      protegere. Solum hoc Colchico regno extuli,
   <span>
    225
   </span>
   decus illud ingens Graeciae et florem inclitum,
      praesidia Achiuae gentis et prolem deum
      seruasse memet. munus est Orpheus meum,
      qui saxa cantu mulcet et siluas trahit,
      geminumque munus Castor et Pollux meum est
   <span>
    230
   </span>
   satique Borea quique trans Pontum quoque
      summota Lynceus lumine immisso uidet,
      omnesque Minyae: nam ducum taceo ducem,
      pro quo nihil debetur: hunc nulli imputo;
      uobis reuexi ceteros, unum mihi.
   <span>
    235
   </span>
   Incesse nunc et cuncta flagitia ingere:
      fatebor; obici crimen hoc solum potest,
      Argo reuersa. uirgini placeat pudor
      paterque placeat: tota cum ducibus ruet
      Pelasga tellus, hic tuus primum gener
   <span>
    240
   </span>
   tauri ferocis ore flagranti occidet.
      [fortuna causam quae uolet nostram premat,
      non paenitet seruasse tot regum decus]
      quodcumque culpa praemium ex omni tuli,
      hoc est penes te. si placet, damna ream;
   <span>
    245
   </span>
   sed redde crimen. sum nocens, fateor, Creo:
      talem sciebas esse, cum genua attigi
      fidemque supplex praesidis dextra peti;
      terra hac miseriis angulum et sedem rogo
      latebrasque uiles: urbe si pelli placet,
   <span>
    250
   </span>
   detur remotus aliquis in regnis locus.
   <b>
    Creo
   </b>
   Non esse me qui sceptra uiolentus geram
      nec qui superbo miserias calcem pede,
      testatus equidem uideor haud clare parum
      generum exulem legendo et adflictum et graui
   <span>
    255
   </span>
   terrore pauidum, quippe quem poenae expetit
      letoque Acastus regna Thessalica optinens.
      senio trementem debili atque aeuo grauem
      patrem peremptum queritur et caesi senis
      discissa membra, cum dolo captae tuo
   <span>
    260
   </span>
   piae sorores impium auderent nefas.
      potest Iason, si tuam causam amoues,
      suam tueri: nullus innocuum cruor
      contaminauit, afuit ferro manus
      proculque uestro purus a coetu stetit.
   <span>
    265
   </span>
   Tu, tu malorum machinatrix facinorum,
      cui feminae nequitia, ad audendum omnia
      robur uirile est, nulla famae memoria,
      egredere, purga regna, letales simul
      tecum aufer herbas, libera ciues metu,
   <span>
    270
   </span>
   alia sedens tellure sollicita deos.
   <b>
    Medea
   </b>
   Profugere cogis? redde fugienti ratem
      uel redde comitem++fugere cur solam iubes?
      non sola ueni. bella si metuis pati,
      utrumque regno pelle. cur sontes duos
   <span>
    275
   </span>
   distinguis? illi Pelia, non nobis iacet;
      fugam, rapinas adice, desertum patrem
      lacerumque fratrem, quidquid etiamnunc nouas
      docet maritus coniuges, non est meum:
      totiens nocens sum facta, sed numquam mihi.
   <span>
    280
   </span>
   <b>
    Creo
   </b>
   Iam exisse decuit. quid seris fando moras?
   <b>
    Medea
   </b>
   Supplex recedens illud extremum precor,
      ne culpa natos matris insontes trahat.
   <b>
    Creo
   </b>
   Vade: hos paterno ut genitor excipiam sinu.
   <b>
    Medea
   </b>
   Per ego auspicatos regii thalami toros,
   <span>
    285
   </span>
   per spes futuras perque regnorum status,
      Fortuna uaria dubia quos agitat uice,
      precor, breuem largire fugienti moram,
      dum extrema natis mater infigo oscula,
      fortasse moriens.
   <b>
    Creo
   </b>
   Fraudibus tempus petis.
   <span>
    290
   </span>
   <b>
    Medea
   </b>
   Quae fraus timeri tempore exiguo potest?
   <b>
    Creo
   </b>
   Nullum ad nocendum tempus angustum est malis.
   <b>
    Medea
   </b>
   Parumne miserae temporis lacrimis negas?
   <b>
    Creo
   </b>
   Etsi repugnat precibus infixus timor,
      unus parando dabitur exilio dies.
   <span>
    295
   </span>
   <b>
    Medea
   </b>
   Nimis est, recidas aliquid ex isto licet;
      et ipsa propero.
   <b>
    Creo
   </b>
   Capite supplicium lues,
      clarum priusquam Phoebus attollat diem
      nisi cedis Isthmo.++Sacra me thalami uocant,
      uocat precari festus Hymenaeo dies.
   <span>
    300
   </span>
   <b>
    Chorvs
   </b>
   Audax nimium qui freta primus
      rate tam fragili perfida rupit
      terrasque suas posterga uidens
      animam leuibus credidit auris,
      dubioque secans aequora cursu
   <span>
    305
   </span>
   potuit tenui fidere ligno
      inter uitae mortisque uices
      nimium gracili limite ducto.
      Nondum quisquam sidera norat,
      stellisque, quibus pingitur aether,
   <span>
    310
   </span>
   non erat usus, nondum pluuias
      Hyadas poterat uitare ratis,
      non Oleniae lumina caprae,
      nec quae sequitur flectitque senex
      Attica tardus plaustra Bootes,
   <span>
    315
   </span>
   nondum Boreas, nondum Zephyrus
           nomen habebant.
      Ausus Tiphys pandere uasto
           carbasa ponto
      legesque nouas scribere uentis:
   <span>
    320
   </span>
   nunc lina sinu tendere toto,
      nunc prolato pede transuersos
      captare notos, nunc antemnas
      medio tutas ponere malo,
      nunc in summo religare loco,
   <span>
    325
   </span>
   cum iam totos auidus nimium
      nauita flatus optat et alto
      rubicunda tremunt sipara uelo.
           Candida nostri saecula patres
      uidere procul fraude remota.
   <span>
    330
   </span>
   sua quisque piger litora tangens
      patrioque senex factus in aruo,
      paruo diues nisi quas tulerat
      natale solum non norat opes.
      Bene dissaepti foedera mundi
   <span>
    335
   </span>
   traxit in unum Thessala pinus
      iussitque pati uerbera pontum
      partemque metus fieri nostri
           mare sepositum.
      Dedit illa graues improba poenas
   <span>
    340
   </span>
   per tam longos ducta timores,
      cum duo montes, claustra profundi,
      hinc atque illinc subito impulsu
      uelut aetherio gemerent sonitu,
      spargeret arces nubesque ipsas
   <span>
    345
   </span>
   mare deprensum.
      Palluit audax Tiphys et omnes
      labente manu misit habenas,
      Orpheus tacuit torpente lyra
      ipsaque uocem perdidit Argo.
           Quid cum Siculi uirgo Pelori,
   <span>
    350
   </span>
   rabidos utero succincta canes,
      omnis pariter soluit hiatus?
      quis non totos horruit artus
      totiens uno latrante malo?
      Quid cum Ausonium dirae pestes
   <span>
    355
   </span>
   uoce canora mare mulcerent,
      cum Pieria resonans cithara
           Thracius Orpheus
      solitam cantu retinere rates
      paene coegit Sirena sequi?
   <span>
    360
   </span>
   Quod fuit huius pretium cursus?
           aurea pellis
      maiusque mari Medea malum,
      merces prima digna carina.
           Nunc iam cessit pontus et omnes
           patitur leges:
   <span>
    365
   </span>
   non Palladia compacta manu
      regum referens inclita remos
           quaeritur Argo++
      quaelibet altum cumba pererrat.
      Terminus omnis motus et urbes
      muros terra posuere noua,
   <span>
    370
   </span>
   nil qua fuerat sede reliquit
           peruius orbis:
      Indus gelidum potat Araxen,
      Albin Persae Rhenumque bibunt++
      uenient annis saecula seris,
   <span>
    375
   </span>
   quibus Oceanus uincula rerum
      laxet et ingens pateat tellus
      Tethysque nouos detegat orbes
      nec sit terris ultima Thule.
   <b>
    Nutrix
   </b>
   Alumna, celerem quo rapis tectis pedem?
   <span>
    380
   </span>
   resiste et iras comprime ac retine impetum.
           Incerta qualis entheos gressus tulit
      cum iam recepto maenas insanit deo
      Pindi niualis uertice aut Nysae iugis,
      talis recursat huc et huc motu effero,
   <span>
    385
   </span>
   furoris ore signa lymphati gerens.
      flammata facies, spiritum ex alto citat,
      proclamat, oculos uberi fletu rigat,
      renidet: omnis specimen affectus capit.
      haeret: minatur aestuat queritur gemit.
   <span>
    390
   </span>
   quo pondus animi uerget? ubi ponet minas?
      ubi se iste fluctus franget? exundat furor.
      non facile secum uersat aut medium scelus;
      se uincet: irae nouimus ueteris notas.
      magnum aliquid instat, efferum immane impium:
   <span>
    395
   </span>
   uultum Furoris cerno. di fallant metum!
   <b>
    Medea
   </b>
   Si quaeris odio, misera, quem statuas modum,
      imitare amorem. regias egone ut faces
      inulta patiar? segnis hic ibit dies,
      tanto petitus ambitu, tanto datus?
   <span>
    400
   </span>
   dum terra caelum media libratum feret
      nitidusque certas mundus euoluet uices
      numerusque harenis derit et solem dies,
      noctem sequentur astra, dum siccas polus
      uersabit Arctos, flumina in pontum cadent,
   <span>
    405
   </span>
   numquam meus cessabit in poenas furor
      crescetque semper++quae ferarum immanitas,
      quae Scylla, quae Charybdis Ausonium mare
      Siculumque sorbens quaeue anhelantem premens
      Titana tantis Aetna feruebit minis?
   <span>
    410
   </span>
   non rapidus amnis, non procellosum mare
      pontusue coro saeuus aut uis ignium
      adiuta flatu possit inhibere impetum
      irasque nostras: sternam et euertam omnia.
           Timuit Creontem ac bella Thessalici ducis?
   <span>
    415
   </span>
   amor timere neminem uerus potest.
      sed cesserit coactus et dederit manus:
      adire certe et coniugem extremo alloqui
      sermone potuit++hoc quoque extimuit ferox;
      laxare certe tempus immitis fugae
   <span>
    420
   </span>
   genero licebat++liberis unus dies
      datus est duobus. non queror tempus breue:
      multum patebit. faciet hic faciet dies
      quod nullus umquam taceat++inuadam deos
      et cuncta quatiam.
   <b>
    Nutrix
   </b>
   Recipe turbatum malis,
   <span>
    425
   </span>
   era, pectus, animum mitiga.
   <b>
    Medea
   </b>
   Sola est quies,
      mecum ruina cuncta si uideo obruta:
      mecum omnia abeant. trahere, cum pereas, libet.
   <b>
    Nutrix
   </b>
   Quam multa sint timenda, si perstas, uide:
      nemo potentes aggredi tutus potest.
   <span>
    430
   </span>
   <b>
    Iason
   </b>
   O dura fata semper et sortem asperam,
      cum saeuit et cum parcit ex aequo malam!
      remedia quotiens inuenit nobis deus
      periculis peiora: si uellem fidem
      praestare meritis coniugis, leto fuit
   <span>
    435
   </span>
   caput offerendum; si mori nollem, fide
      misero carendum. non timor uicit fidem,
      sed trepida pietas: quippe sequeretur necem
      proles parentum. sancta si caelum incolis
      Iustitia, numen inuoco ac testor tuum:
   <span>
    440
   </span>
   nati patrem uicere. quin ipsam quoque,
      etsi ferox est corde nec patiens iugi,
      consulere natis malle quam thalamis reor.
      constituit animus precibus iratam aggredi++
      atque ecce, uiso memet exiluit, furit,
   <span>
    445
   </span>
   fert odia prae se: totus in uultu est dolor.
   <b>
    Medea
   </b>
   Fugimus, Iason, fugimus++hoc non est nouum,
      mutare sedes; causa fugiendi noua est:
      pro te solebam fugere++discedo, exeo,
      penatibus profugere quam cogis tuis.
   <span>
    450
   </span>
   ad quos remittis? Phasin et Colchos petam
      patriumque regnum quaeque fraternus cruor
      perfudit arua? quas peti terras iubes?
      quae maria monstras? Pontici fauces freti
      per quas reuexi nobilem regum manum
   <span>
    455
   </span>
   adulterum secuta per Symplegadas?
      patruamne Iolcon, Thessala an Tempe petam?
      quascumque aperui tibi uias, clausi mihi++
      quo me remittis? exuli exilium imperas
      nec das. eatur. regius iussit gener:
   <span>
    460
   </span>
   nihil recuso. dira supplicia ingere:
      merui. cruentis paelicem poenis premat
      regalis ira, uinculis oneret manus
      clausamque saxo noctis aeternae obruat:
      minora meritis patiar++ingratum caput,
   <span>
    465
   </span>
   reuoluat animus igneos tauri halitus
      interque saeuos gentis indomitae metus
      armifero in aruo flammeum Aeetae pecus,
      hostisque subiti tela, cum iussu meo
      terrigena miles mutua caede occidit;
   <span>
    470
   </span>
   adice expetita spolia Phrixei arietis
      somnoque iussum lumina ignoto dare
      insomne monstrum, traditum fratrem neci
      et scelere in uno non semel factum scelus,
      ausasque natas fraude deceptas mea
   <span>
    475
   </span>
   secare membra non reuicturi senis:
      [aliena quaerens regna, deserui mea]
      per spes tuorum liberum et certum larem,
      per uicta monstra, per manus, pro te quibus
      numquam peperci, perque praeteritos metus,
   <span>
    480
   </span>
   per caelum et undas, coniugi testes mei,
      miserere, redde supplici felix uicem.
      ex opibus illis, quas procul raptas Scythae
      usque a perustis Indiae populis agunt,
      quas quia referta uix domus gazas capit,
   <span>
    485
   </span>
   ornamus auro nemora, nil exul tuli
      nisi fratris artus: hos quoque impendi tibi;
      tibi patria cessit, tibi pater frater pudor++
      hac dote nupsi. redde fugienti sua.
   <b>
    Iason
   </b>
   Perimere cum te uellet infestus Creo,
   <span>
    490
   </span>
   lacrimis meis euictus exilium dedit.
   <b>
    Medea
   </b>
   Poenam putabam: munus, ut uideo, est fuga.
   <b>
    Iason
   </b>
   Dum licet abire, profuge teque hinc eripe:
      grauis ira regum est semper.
   <b>
    Medea
   </b>
   Hoc suades mihi,
      praestas Creusae: paelicem inuisam amoues.
   <span>
    495
   </span>
   <b>
    Iason
   </b>
   Medea amores obicit?
   <b>
    Medea
   </b>
   Et caedem et dolos.
   <b>
    Iason
   </b>
   Obicere crimen quod potes tandem mihi?
   <b>
    Medea
   </b>
   Quodcumque feci.
   <b>
    Iason
   </b>
   Restat hoc unum insuper,
      tuis ut etiam sceleribus fiam nocens.
   <b>
    Medea
   </b>
   Tua illa, tua sunt illa: cui prodest scelus,
   <span>
    500
   </span>
   is fecit++omnes coniugem infamem arguant,
      solus tuere, solus insontem uoca:
      tibi innocens sit quisquis est pro te nocens.
   <b>
    Iason
   </b>
   Ingrata uita est cuius acceptae pudet.
   <b>
    Medea
   </b>
   Retinenda non est cuius acceptae pudet.
   <span>
    505
   </span>
   <b>
    Iason
   </b>
   Quin potius ira concitum pectus doma,
      placare natis.
   <b>
    Medea
   </b>
   Abdico eiuro abnuo++
      meis Creusa liberis fratres dabit?
   <b>
    Iason
   </b>
   Regina natis exulum, afflictis potens.
   <b>
    Medea
   </b>
   Ne ueniat umquam tam malus miseris dies,
   <span>
    510
   </span>
   qui prole foeda misceat prolem inclitam,
      Phoebi nepotes Sisyphi nepotibus.
   <b>
    Iason
   </b>
   Quid, misera, meque teque in exitium trahis?
      abscede, quaeso.
   <b>
    Medea
   </b>
   Supplicem audiuit Creo.
   <b>
    Iason
   </b>
   Quid facere possim, loquere.
   <b>
    Medea
   </b>
   Pro me uel scelus.
   <span>
    515
   </span>
   <b>
    Iason
   </b>
   Hinc rex et illinc++
   <b>
    Medea
   </b>
   Est et his maior metus
      Medea. nos ~confligere. certemus sine,
      sit pretium Iason.
   <b>
    Iason
   </b>
   Cedo defessus malis.
      et ipsa casus saepe iam expertos time.
   <b>
    Medea
   </b>
   Fortuna semper omnis infra me stetit.
   <span>
    520
   </span>
   <b>
    Iason
   </b>
   Acastus instat.
   <b>
    Medea
   </b>
   Propior est hostis Creo:
      utrumque profuge. non ut in socerum manus
      armes nec ut te caede cognata inquines
      Medea cogit: innocens mecum fuge.
   <b>
    Iason
   </b>
   Et quis resistet, gemina si bella ingruant,
   <span>
    525
   </span>
   Creo atque Acastus arma si iungant sua?
   <b>
    Medea
   </b>
   His adice Colchos, adice et Aeeten ducem,
      Scythas Pelasgis iunge: demersos dabo.
   <b>
    Iason
   </b>
   Alta extimesco sceptra.
   <b>
    Medea
   </b>
   Ne cupias uide.
   <b>
    Iason
   </b>
   Suspecta ne sint, longa colloquia amputa.
   <span>
    530
   </span>
   <b>
    Medea
   </b>
   Nunc summe toto Iuppiter caelo tona,
      intende dextram, uindices flammas para
      omnemque ruptis nubibus mundum quate.
      nec deligenti tela librentur manu
      uel me uel istum: quisquis e nobis cadet
   <span>
    535
   </span>
   nocens peribit, non potest in nos tuum
      errare fulmen.
   <b>
    Iason
   </b>
   Sana meditari incipe
      et placida fare. si quod ex soceri domo
      potest fugam leuare solamen, pete.
   <b>
    Medea
   </b>
   Contemnere animus regias, ut scis, opes
   <span>
    540
   </span>
   potest soletque; liberos tantum fugae
      habere comites liceat, in quorum sinu
      lacrimas profundam. te noui gnati manent.
   <b>
    Iason
   </b>
   Parere precibus cupere me fateor tuis;
      pietas uetat: namque istud ut possim pati,
   <span>
    545
   </span>
   non ipse memet cogat et rex et socer.
      haec causa uitae est, hoc perusti pectoris
      curis leuamen. spiritu citius queam
      carere, membris, luce.
   <b>
    Medea
   </b>
   Sic natos amat?
      bene est, tenetur, uulneri patuit locus.++
   <span>
    550
   </span>
   Suprema certe liceat abeuntem loqui
      mandata, liceat ultimum amplexum dare:
      gratum est. et illud uoce iam extrema peto,
      ne, si qua noster dubius effudit dolor,
      maneant in animo uerba: melioris tibi
   <span>
    555
   </span>
   memoria nostri sedeat; haec irae data
      oblitterentur.
   <b>
    Iason
   </b>
   Omnia ex animo expuli
      precorque et ipse, feruidam ut mentem regas
      placideque tractes: miserias lenit quies.
   <b>
    Medea
   </b>
   Discessit. itane est? uadis oblitus mei
   <span>
    560
   </span>
   et tot meorum facinorum? excidimus tibi?
      numquam excidemus. hoc age, omnis aduoca
      uires et artes. fructus est scelerum tibi
      nullum scelus putare. uix fraudi est locus:
      timemur. hac aggredere, qua nemo potest
   <span>
    565
   </span>
   quicquam timere. perge, nunc aude, incipe
      quidquid potest Medea, quidquid non potest.
           Tu, fida nutrix, socia maeroris mei
      uariique casus, misera consilia adiuua.
      est palla nobis, munus aetheriae domus
   <span>
    570
   </span>
   decusque regni, pignus Aeetae datum
      a Sole generis, est et auro textili
      monile fulgens quodque gemmarum nitor
      distinguit aurum, quo solent cingi comae.
      haec nostra nati dona nubenti ferant,
   <span>
    575
   </span>
   sed ante diris inlita ac tincta artibus.
      uocetur Hecate. sacra letifica appara:
      statuantur arae, flamma iam tectis sonet.
   <b>
    Chorvs
   </b>
   Nulla uis flammae tumidiue uenti
      tanta, nec teli metuenda torti,
   <span>
    580
   </span>
   quanta cum coniunx uiduata taedis
           ardet et odit;
      non ubi hibernos nebulosus imbres
      Auster aduexit properatque torrens
      Hister et iunctos uetat esse pontes
   <span>
    585
   </span>
   ac uagus errat;
      non ubi impellit Rhodanus profundum,
      aut ubi in riuos niuibus solutis
      sole iam forti medioque uere
           tabuit Haemus.
   <span>
    590
   </span>
   caecus est ignis stimulatus ira
      nec regi curat patiturue frenos
      aut timet mortem: cupit ire in ipsos
           obuius enses.
           Parcite, o diui, ueniam precamur,
   <span>
    595
   </span>
   uiuat ut tutus mare qui subegit.
      sed furit uinci dominus profundi
           regna secunda.
      ausus aeternos agitare currus
      immemor metae iuuenis paternae
   <span>
    600
   </span>
   quos polo sparsit furiosus ignes
           ipse recepit.
      constitit nulli uia nota magno:
      uade qua tutum populo priori,
      rumpe nec sacro uiolente sancta
   <span>
    605
   </span>
   foedera mundi.
           Quisquis audacis tetigit carinae
      nobiles remos nemorisque sacri
      Pelion densa spoliauit umbra,
      quisquis intrauit scopulos uagantes
   <span>
    610
   </span>
   et tot emensus pelagi labores
      barbara funem religauit ora
      raptor externi rediturus auri,
      exitu diro temerata ponti
           iura piauit.
   <span>
    615
   </span>
   Exigit poenas mare prouocatum:
      Tiphys, in primis domitor profundi,
      liquit indocto regimen magistro;
      litore externo, procul a paternis
      occidens regnis tumuloque uili
   <span>
    620
   </span>
   tectus ignotas iacet inter umbras.
      Aulis amissi memor inde regis
      portibus lentis retinet carinas
           stare querentes.
      Ille uocali genitus Camena,
   <span>
    625
   </span>
   cuius ad chordas modulante plectro
      restitit torrens, siluere uenti,
      cui suo cantu uolucris relicto
      adfuit tota comitante silua,
      Thracios sparsus iacuit per agros,
   <span>
    630
   </span>
   at caput tristi fluitauit Hebro:
      contigit notam Styga Tartarumque,
           non rediturus.
      Strauit Alcides Aquilone natos,
      patre Neptuno genitum necauit
   <span>
    635
   </span>
   sumere innumeras solitum figuras:
      ipse post terrae pelagique pacem,
      post feri Ditis patefacta regna
      uiuus ardenti recubans in Oeta
      praebuit saeuis sua membra flammis
   <span>
    640
   </span>
   tabe consumptus gemini cruoris,
           munere nuptae.
      Strauit Ancaeum uiolentus ictu
      saetiger; fratrem, Meleagre, matris
      impius mactas morerisque dextra
   <span>
    645
   </span>
   matris iratae: meruere cuncti++
      morte quod crimen tener expiauit
      Herculi magno puer inrepertus,
      raptus, heu, tutas puer inter undas?
      ite nunc, fortes, perarate pontum
   <span>
    650
   </span>
   fonte timendo.
      Idmonem, quamuis bene fata nosset,
      condidit serpens Libycis harenis;
      omnibus uerax, sibi falsus uni
      concidit Mopsus caruitque Thebis.
   <span>
    655
   </span>
   ille si uere cecinit futura,
      exul errabit Thetidis maritus;
      fulmine et ponto moriens Oilei
   <span>
    661
   </span>
   * * * patrioque pendet
   <span>
    660a
   </span>
   crimine poenas.
   <span>
    660b
   </span>
   Igne fallaci nociturus Argis
   <span>
    658
   </span>
   Nauplius praeceps cadet in profundum;
      coniugis fatum redimens Pheraei
   <span>
    662
   </span>
   uxor impendes animam marito.
      ipse qui praedam spoliumque iussit
      aureum prima reuehi carina
   <span>
    665
   </span>
   [ustus accenso Pelias aeno]
      arsit angustas uagus inter undas.
      Iam satis, diui, mare uindicastis:
           parcite iusso.
   <b>
    Nutrix
   </b>
   Pauet animus, horret: magna pernicies adest.
   <span>
    670
   </span>
   immane quantum augescit et semet dolor
      accendit ipse uimque praeteritam integrat.
      uidi furentem saepe et aggressam deos,
      caelum trahentem: maius his, maius parat
      Medea monstrum. namque ut attonito gradu
   <span>
    675
   </span>
   euasit et penetrale funestum attigit,
      totas opes effundit et quidquid diu
      etiam ipsa timuit promit atque omnem explicat
      turbam malorum, arcana secreta abdita,
      et triste laeua comparans sacrum manu
   <span>
    680
   </span>
   pestes uocat quascumque feruentis creat
      harena Libyae quasque perpetua niue
      Taurus coercet frigore Arctoo rigens,
      et omne monstrum. tracta magicis cantibus
      squamifera latebris turba desertis adest.
   <span>
    685
   </span>
   hic saeua serpens corpus immensum trahit
      trifidamque linguam exertat et quaerit quibus
      mortifera ueniat: carmine audito stupet
      tumidumque nodis corpus aggestis plicat
      cogitque in orbes. 'Parua sunt' inquit 'mala
   <span>
    690
   </span>
   et uile telum est, ima quod tellus creat:
      caelo petam uenena. iam iam tempus est
      aliquid mouere fraude uulgari altius.
      huc ille uasti more torrentis patens
      descendat anguis, cuius immensos duae,
   <span>
    695
   </span>
   maior minorque, sentiunt nodos ferae
      (maior Pelasgis apta, Sidoniis minor),
      pressasque tandem soluat Ophiuchus manus
      uirusque fundat; adsit ad cantus meos
      lacessere ausus gemina Python numina,
   <span>
    700
   </span>
   et Hydra et omnis redeat Herculea manu
      succisa serpens caede se reparans sua.
      tu quoque relictis peruigil Colchis ades,
      sopite primum cantibus, serpens, meis.'
           Postquam euocauit omne serpentum genus,
   <span>
    705
   </span>
   congerit in unum frugis infaustae mala:
      quaecumque generat inuius saxis Eryx,
      quae fert opertis hieme perpetua iugis
      sparsus cruore Caucasus Promethei,
      et quis sagittas diuites Arabes linunt
   <span>
    711
   </span>
   pharetraque pugnax Medus aut Parthi leues,
   <span>
    710
   </span>
   aut quos sub axe frigido sucos legunt
   <span>
    712
   </span>
   lucis Suebae nobiles Hyrcaniis;
      quodcumque tellus uere nidifico creat
      aut rigida cum iam bruma decussit decus
   <span>
    715
   </span>
   nemorum et niuali cuncta constrinxit gelu,
      quodcumque gramen flore mortifero uiret,
      dirusue tortis sucus in radicibus
      causas nocendi gignit, attrectat manu.
      Haemonius illas contulit pestes Athos,
   <span>
    720
   </span>
   has Pindus ingens, illa Pangaei iugis
      teneram cruenta falce deposuit comam;
      has aluit altum gurgitem Tigris premens,
      Danuuius illas, has per arentis plagas
      tepidis Hydaspes gemmifer currens aquis,
   <span>
    725
   </span>
   nomenque terris qui dedit Baetis suis
      Hesperia pulsans maria languenti uado.
      haec passa ferrum est, dum parat Phoebus diem,
      illius alta nocte succisus frutex;
      at huius ungue secta cantato seges.
   <span>
    730
   </span>
   Mortifera carpit gramina ac serpentium
      saniem exprimit miscetque et obscenas aues
      maestique cor bubonis et raucae strigis
      exsecta uiuae uiscera. haec scelerum artifex
      discreta ponit: his rapax uis ignium,
   <span>
    735
   </span>
   his gelida pigri frigoris glacies inest.
      addit uenenis uerba non illis minus
      metuenda.++Sonuit ecce uesano gradu
      canitque. mundus uocibus primis tremit.
   <b>
    Medea
   </b>
   Comprecor uulgus silentum uosque ferales deos
   <span>
    740
   </span>
   et Chaos caecum atque opacam Ditis umbrosi domum,
      Tartari ripis ligatos squalidae Mortis specus.
      supplicis, animae, remissis currite ad thalamos nouos:
      rota resistat membra torquens, tangat Ixion humum,
      Tantalus securus undas hauriat Pirenidas,
   <span>
    745
   </span>
   [grauior uni poena sedeat coniugis socero mei]
      lubricus per saxa retro Sisyphum soluat lapis.
      uos quoque, urnis quas foratis inritus ludit labor,
      Danaides, coite: uestras hic dies quaerit manus.++
      nunc meis uocata sacris, noctium sidus, ueni
   <span>
    750
   </span>
   pessimos induta uultus, fronte non una minax.
           Tibi more gentis uinculo soluens comam
      secreta nudo nemora lustraui pede
      et euocaui nubibus siccis aquas
      egique ad imum maria, et Oceanus graues
   <span>
    755
   </span>
   interius undas aestibus uictis dedit,
      pariterque mundus lege confusa aetheris
      et solem et astra uidit et uetitum mare
      tetigistis, ursae. temporum flexi uices:
      aestiua tellus horruit cantu meo,
   <span>
    760
   </span>
   coacta messem uidit hibernam Ceres;
      uiolenta Phasis uertit in fontem uada
      et Hister, in tot ora diuisus, truces
      compressit undas omnibus ripis piger;
      sonuere fluctus, tumuit insanum mare
   <span>
    765
   </span>
   tacente uento; nemoris antiqui domus
      amisit umbras uocis imperio meae.++
      die relicto Phoebus in medio stetit,
      Hyadesque nostris cantibus motae labant:
      adesse sacris tempus est, Phoebe, tuis.
   <span>
    770
   </span>
   Tibi haec cruenta serta texuntur manu,
           nouena quae serpens ligat,
      tibi haec Typhoeus membra quae discors tulit,
           qui regna concussit Iouis.
      uectoris istic perfidi sanguis inest,
   <span>
    775
   </span>
   quem Nessus expirans dedit.
      Oetaeus isto cinere defecit rogus,
           qui uirus Herculeum bibit.
      piae sororis, impiae matris, facem
           ultricis Althaeae uides.
   <span>
    780
   </span>
   reliquit istas inuio plumas specu
           Harpyia, dum Zeten fugit.
      his adice pinnas sauciae Stymphalidos
           Lernaea passae spicula.++
      sonuistis, arae, tripodas agnosco meos
   <span>
    785
   </span>
   fauente commotos dea.
           Video Triuiae currus agiles,
      non quos pleno lucida uultu
           pernox agitat,
      sed quos facie lurida maesta,
   <span>
    790
   </span>
   cum Thessalicis uexata minis
      caelum freno propiore legit.
      sic face tristem pallida lucem
           funde per auras,
      horrore nouo terre populos
      inque auxilium, Dictynna, tuum
   <span>
    795
   </span>
   pretiosa sonent aera Corinthi.
      Tibi sanguineo caespite sacrum
           sollemne damus,
      tibi de medio rapta sepulcro
      fax nocturnos sustulit ignes,
   <span>
    800
   </span>
   tibi mota caput flexa uoces
           ceruice dedi,
      tibi funereo de more iacens
      passos cingit uitta capillos,
      tibi iactatur tristis Stygia
           ramus ab unda,
   <span>
    805
   </span>
   tibi nudato pectore maenas
      sacro feriam bracchia cultro.
      manet noster sanguis ad aras:
      assuesce, manus, stringere ferrum
      carosque pati posse cruores++
   <span>
    810
   </span>
   sacrum laticem percussa dedi.
      Quodsi nimium saepe uocari
      quereris uotis, ignosce, precor:
      causa uocandi, Persei, tuos
           saepius arcus
   <span>
    815
   </span>
   una atque eadem est semper, Iason.
           Tu nunc uestes tinge Creusae,
      quas cum primum sumpserit, imas
      urat serpens flamma medullas.
      Ignis fuluo clusus in auro
   <span>
    820
   </span>
   latet obscurus, quem mihi caeli
      qui furta luit uiscere feto
      dedit et docuit condere uires
      arte, Prometheus; dedit et tenui
      sulphure tectos Mulciber ignes,
   <span>
    825
   </span>
   et uiuacis fulgura flammae
      de cognato Phaethonte tuli.
      habeo mediae dona Chimaerae,
      habeo flammas usto tauri
           gutture raptas,
   <span>
    830
   </span>
   quas permixto felle Medusae
      tacitum iussi seruare malum.
           Adde uenenis stimulos, Hecate,
      donisque meis semina flammae
           condita serua:
      fallant uisus tactusque ferant,
   <span>
    835
   </span>
   meet in pectus uenasque calor,
      stillent artus ossaque fument
      uincatque suas flagrante coma
           noua nupta faces.
           Vota tenentur: ter latratus
   <span>
    840
   </span>
   audax Hecate dedit et sacros
      edidit ignes face luctifera.
           Peracta uis est omnis: huc gnatos uoca,
      pretiosa per quos dona nubenti feram.
           Ite, ite, nati, matris infaustae genus,
   <span>
    845
   </span>
   placate uobis munere et multa prece
      dominam ac nouercam. uadite et celeres domum
      referte gressus, ultimo amplexu ut fruar.
   <b>
    Chorvs
   </b>
   Quonam cruenta maenas
      praeceps amore saeuo
   <span>
    850
   </span>
   rapitur? quod impotenti
      facinus parat furore?
      uultus citatus ira
      riget et caput feroci
      quatiens superba motu
   <span>
    855
   </span>
   regi minatur ultro.
           quis credat exulem?
      Flagrant genae rubentes,
      pallor fugat ruborem.
      nullum uagante forma
   <span>
    860
   </span>
   seruat diu colorem.
      huc fert pedes et illuc,
      ut tigris orba natis
      cursu furente lustrat
           Gangeticum nemus.
   <span>
    865
   </span>
   Frenare nescit iras
      Medea, non amores;
      nunc ira amorque causam
      iunxere: quid sequetur?
      quando efferet Pelasgis
   <span>
    870
   </span>
   nefanda Colchis aruis
      gressum metuque soluet
      regnum simulque reges?
      Nunc, Phoebe, mitte currus
      nullo morante loro,
   <span>
    875
   </span>
   nox condat alma lucem,
      mergat diem timendum
           dux noctis Hesperus.
   <b>
    Nvntivs
   </b>
   Periere cuncta, concidit regni status;
      nata atque genitor cinere permixto iacent.
   <span>
    880
   </span>
   <b>
    Chorus
   </b>
   Qua fraude capti?
   <b>
    Nuntius
   </b>
   Qua solent reges capi:
      donis.
   <b>
    Chorus
   </b>
   In illis esse quis potuit dolus?
   <b>
    Nuntius
   </b>
   Et ipse miror uixque iam facto malo
      potuisse fieri credo.
   <b>
    Chorus
   </b>
   Quis cladis modus?
   <b>
    Nuntius
   </b>
   Auidus per omnem regiae partem furit
   <span>
    885
   </span>
   immissus ignis: iam domus tota occidit,
      urbi timetur.
   <b>
    Chorus
   </b>
   Vnda flammas opprimat.
   <b>
    Nuntius
   </b>
   Et hoc in ista clade mirandum accidit:
      alit unda flammas, quoque prohibetur magis,
      magis ardet ignis; ipsa praesidia occupat.
   <span>
    890
   </span>
   <b>
    Nutrix
   </b>
   Effer citatum sede Pelopea gradum,
      Medea, praeceps quaslibet terras pete.
   <b>
    Medea
   </b>
   Egone ut recedam? si profugissem prius,
      ad hoc redirem. nuptias specto nouas.
      quid, anime, cessas? sequere felicem impetum.
   <span>
    895
   </span>
   pars ultionis ista, qua gaudes, quota est?
      amas adhuc, furiose, si satis est tibi
      caelebs Iason. quaere poenarum genus
      haut usitatum iamque sic temet para:
      fas omne cedat, abeat expulsus pudor;
   <span>
    900
   </span>
   uindicta leuis est quam ferunt purae manus.
      incumbe in iras teque languentem excita
      penitusque ueteres pectore ex imo impetus
      uiolentus hauri. quidquid admissum est adhuc,
      pietas uocetur. hoc age! en faxo sciant
   <span>
    905
   </span>
   quam leuia fuerint quamque uulgaris notae
      quae commodaui scelera. prolusit dolor
      per ista noster: quid manus poterant rudes
      audere magnum, quid puellaris furor?
      Medea nunc sum; creuit ingenium malis:
   <span>
    910
   </span>
   iuuat, iuuat rapuisse fraternum caput,
      artus iuuat secuisse et arcano patrem
      spoliasse sacro, iuuat in exitium senis
      armasse natas. quaere materiam, dolor:
      ad omne facinus non rudem dextram afferes.
   <span>
    915
   </span>
   Quo te igitur, ira, mittis, aut quae perfido
      intendis hosti tela? nescioquid ferox
      decreuit animus intus et nondum sibi
      audet fateri. stulta properaui nimis:
      ex paelice utinam liberos hostis meus
   <span>
    920
   </span>
   aliquos haberet++quidquid ex illo tuum est,
      Creusa peperit. placuit hoc poenae genus,
      meritoque placuit: ultimum magno scelus
      animo parandum est: liberi quondam mei,
      uos pro paternis sceleribus poenas date.
   <span>
    925
   </span>
   Cor pepulit horror, membra torpescunt gelu
      pectusque tremuit. ira discessit loco
      materque tota coniuge expulsa redit.
      egone ut meorum liberum ac prolis meae
      fundam cruorem? melius, a, demens furor!
   <span>
    930
   </span>
   incognitum istud facinus ac dirum nefas
      a me quoque absit; quod scelus miseri luent?
      scelus est Iason genitor et maius scelus
      Medea mater++occidant, non sunt mei;
      pereant, mei sunt. crimine et culpa carent,
   <span>
    935
   </span>
   sunt innocentes, fateor: et frater fuit.
      quid, anime, titubas? ora quid lacrimae rigant
      uariamque nunc huc ira, nunc illuc amor
      diducit? anceps aestus incertam rapit;
      ut saeua rapidi bella cum uenti gerunt,
   <span>
    940
   </span>
   utrimque fluctus maria discordes agunt
      dubiumque feruet pelagus, haut aliter meum
      cor fluctuatur: ira pietatem fugat
      iramque pietas++cede pietati, dolor.
           Huc, cara proles, unicum afflictae domus
   <span>
    945
   </span>
   solamen, huc uos ferte et infusos mihi
      coniungite artus. habeat incolumes pater,
      dum et mater habeat++urguet exilium ac fuga:
      iam iam meo rapientur auulsi e sinu,
      flentes, gementes++osculis pereant patris,
   <span>
    950
   </span>
   periere matris. rursus increscit dolor
      et feruet odium, repetit inuitam manum
      antiqua Erinys++ira, qua ducis, sequor.
      utinam superbae turba Tantalidos meo
      exisset utero bisque septenos parens
   <span>
    955
   </span>
   natos tulissem! sterilis in poenas fui++
      fratri patrique quod sat est, peperi duos.
           Quonam ista tendit turba Furiarum impotens?
      quem quaerit aut quo flammeos ictus parat,
      aut cui cruentas agmen infernum faces
   <span>
    960
   </span>
   intentat? ingens anguis excusso sonat
      tortus flagello. quem trabe infesta petit
      Megaera? cuius umbra dispersis uenit
      incerta membris? frater est, poenas petit:
      dabimus, sed omnes. fige luminibus faces,
   <span>
    965
   </span>
   lania, perure, pectus en Furiis patet.
           Discedere a me, frater, ultrices deas
      manesque ad imos ire securas iube:
      mihi me relinque et utere hac, frater, manu
      quae strinxit ensem++uictima manes tuos
   <span>
    970
   </span>
   placamus ista. Quid repens affert sonus?
      parantur arma meque in exitium petunt.
      excelsa nostrae tecta conscendam domus
      caede incohata. perge tu mecum comes.
      tuum quoque ipsa corpus hinc mecum aueham.
   <span>
    975
   </span>
   nunc hoc age, anime: non in occulto tibi est
      perdenda uirtus; approba populo manum.
   <b>
    Iason
   </b>
   Quicumque regum cladibus fidus doles,
      concurre, ut ipsam sceleris auctorem horridi
      capiamus. huc, huc, fortis armiferi cohors,
   <span>
    980
   </span>
   conferte tela, uertite ex imo domum.
   <b>
    Medea
   </b>
   Iam iam recepi sceptra germanum patrem,
      spoliumque Colchi pecudis auratae tenent;
      rediere regna, rapta uirginitas redit.
      o placida tandem numina, o festum diem,
   <span>
    985
   </span>
   o nuptialem! uade, perfectum est scelus++
      uindicta nondum: perage, dum faciunt manus.
      quid nunc moraris, anime? quid dubitas? potens
      iam cecidit ira? paenitet facti, pudet.
      quid, misera, feci? misera? paeniteat licet,
   <span>
    990
   </span>
   feci. uoluptas magna me inuitam subit,
      et ecce crescit. derat hoc unum mihi,
      spectator iste. nil adhuc facti reor:
      quidquid sine isto fecimus sceleris perit.
   <b>
    Iason
   </b>
   En ipsa tecti parte praecipiti imminet.
   <span>
    995
   </span>
   huc rapiat ignes aliquis, ut flammis cadat
      suis perusta.
   <b>
    Medea
   </b>
   Congere extremum tuis
      natis, Iason, funus ac tumulum strue:
      coniunx socerque iusta iam functis habent
      a me sepulti; gnatus hic fatum tulit,
   <span>
    1000
   </span>
   hic te uidente dabitur exitio pari.
   <b>
    Iason
   </b>
   Per numen omne perque communes fugas
      torosque, quos non nostra uiolauit fides,
      iam parce nato. si quod est crimen, meum est:
      me dedo morti; noxium macta caput.
   <span>
    1005
   </span>
   <b>
    Medea
   </b>
   Hac qua recusas, qua doles, ferrum exigam.
      i nunc, superbe, uirginum thalamos pete,
      relinque matres.
   <b>
    Iason
   </b>
   Vnus est poenae satis.
   <b>
    Medea
   </b>
   Si posset una caede satiari manus,
      nullam petisset. ut duos perimam, tamen
   <span>
    1010
   </span>
   nimium est dolori numerus angustus meo.
      in matre si quod pignus etiamnunc latet,
      scrutabor ense uiscera et ferro extraham.
   <b>
    Iason
   </b>
   Iam perage coeptum facinus, haut ultra precor,
      moramque saltem supplicis dona meis.
   <span>
    1015
   </span>
   <b>
    Medea
   </b>
   Perfruere lento scelere, ne propera, dolor:
      meus dies est; tempore accepto utimur.
   <b>
    Iason
   </b>
   Infesta, memet perime.
   <b>
    Medea
   </b>
   Misereri iubes.++
      bene est, peractum est. plura non habui, dolor,
      quae tibi litarem. lumina huc tumida alleua,
   <span>
    1020
   </span>
   ingrate Iason. coniugem agnoscis tuam?
      sic fugere soleo. patuit in caelum uia:
      squamosa gemini colla serpentes iugo
      summissa praebent. recipe iam gnatos, parens;
      ego inter auras aliti curru uehar.
   <span>
    1025
   </span>
   <b>
    Iason
   </b>
   Per alta uade spatia sublime aetheris,
      testare nullos esse, qua ueheris, deos.
  </p>
  <p class="border">
  </p>
 </body>
</div>