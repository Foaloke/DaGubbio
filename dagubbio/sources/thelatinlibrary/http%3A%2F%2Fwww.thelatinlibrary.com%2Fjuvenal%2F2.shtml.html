<div>
 Juvenal II
 <body>
  <div class="page_wrapper">
   <h1>
    D. IVNI IVVENALIS SATVRA II
   </h1>
   <p class="poem">
    Vltra Sauromatas fugere hinc libet et glacialem
        Oceanum, quotiens aliquid de moribus audent
        qui Curios simulant et Bacchanalia uiuunt.
        indocti primum, quamquam plena omnia gypso
        Chrysippi inuenias; nam perfectissimus horum,
    <font size="2">
     5
    </font>
    si quis Aristotelen similem uel Pittacon emit
        et iubet archet pluteum seruare Cleanthas.
        frontis nulla fides; quis enim non uicus abundat
        tristibus obscenis? castigas turpia, cum sis
        inter Socraticos notissima fossa cinaedos?
    <font size="2">
     10
    </font>
    hispida membra quidem et durae per bracchia saetae
        promittunt atrocem animum, sed podice leui
        caeduntur tumidae medico ridente mariscae.
        rarus sermo illis et magna libido tacendi
        atque supercilio breuior coma. uerius ergo
    <font size="2">
     15
    </font>
    et magis ingenue Peribomius; hunc ego fatis
        inputo, qui uultu morbum incessuque fatetur.
        horum simplicitas miserabilis, his furor ipse
        dat ueniam; sed peiiores, qui talia uerbis
        Herculis inuadunt et de uirtute locuti
    <font size="2">
     20
    </font>
    clunem agitant. 'ego te ceuentem, Sexte, uerebor?'
        infamis Varillus ait, 'quo deterior te?'
        loripedem rectus derideat, Aethiopem albus.
        quis tulerit Gracchos de seditione querentes?
        quis caelum terris non misceat et mare caelo
    <font size="2">
     25
    </font>
    si fur displiceat Verri, homicida Miloni,
        Clodius accuset moechos, Catilina Cethegum,
        in tabulam Sullae si dicant discipuli tres?
        qualis erat nuper tragico pollutus adulter
        concubitu, qui tunc leges reuocabat amaras
    <font size="2">
     30
    </font>
    omnibus atque ipsis Veneri Martique timendas,
        cum tot abortiuis fecundam Iulia uuluam
        solueret et patruo similes effunderet offas.
        nonne igitur iure ac merito uitia ultima fictos
        contemnunt Scauros et castigata remordent?
    <font size="2">
     35
    </font>
    non tulit ex illis toruum Laronia quendam
        clamantem totiens 'ubi nunc, lex Iulia, dormis?'
        atque ita subridens: 'felicia tempora, quae te
        moribus opponunt. habeat iam Roma pudorem:
        tertius e caelo cecidit Cato. sed tamen unde
    <font size="2">
     40
    </font>
    haec emis, hirsuto spirant opobalsama collo
        quae tibi? ne pudeat dominum monstrare tabernae.
        quod si uexantur leges ac iura, citari
        ante omnis debet Scantinia. respice primum
        et scrutare uiros, faciunt nam plura; sed illos
    <font size="2">
     45
    </font>
    defendit numerus iunctaeque umbone phalanges.
        magna inter molles concordia. non erit ullum
        exemplum in nostro tam detestabile sexu.
        Tedia non lambit Cluuiam nec Flora Catullam:
        Hispo subit iuuenes et morbo pallet utroque.
    <font size="2">
     50
    </font>
    numquid nos agimus causas, ciuilia iura
        nouimus aut ullo strepitu fora uestra mouemus?
        luctantur paucae, comedunt coloephia paucae.
        uos lanam trahitis calathisque peracta refertis
        uellera, uos tenui praegnantem stamine fusum
    <font size="2">
     55
    </font>
    Penelope melius, leuius torquetis Arachne,
        horrida quale facit residens in codice paelex.
        notum est cur solo tabulas inpleuerit Hister
        liberto, dederit uiuus cur multa puellae.
        diues erit magno quae dormit tertia lecto.
    <font size="2">
     60
    </font>
    tu nube atque tace: donant arcana cylindros.
        de nobis post haec tristis sententia fertur?
        dat ueniam coruis, uexat censura columbas.'
        fugerunt trepidi uera ac manifesta canentem
        Stoicidae; quid enim falsi Laronia? sed quid
    <font size="2">
     65
    </font>
    non facient alii, cum tu multicia sumas,
        Cretice, et hanc uestem populo mirante perores
        in Proculas et Pollittas? est moecha Fabulla;
        damnetur, si uis, etiam Carfinia: talem
        non sumet damnata togam. 'sed Iulius ardet,
    <font size="2">
     70
    </font>
    aestuo.' nudus agas: minus est insania turpis.
        en habitum quo te leges ac iura ferentem
        uulneribus crudis populus modo uictor et illud
        montanum positis audiret uulgus aratris.
        quid non proclames, in corpore iudicis ista
    <font size="2">
     75
    </font>
    si uideas? quaero an deceant multicia testem.
        acer et indomitus libertatisque magister,
        Cretice, perluces. dedit hanc contagio labem
        et dabit in plures, sicut grex totus in agris
        unius scabie cadit et porrigine porci
    <font size="2">
     80
    </font>
    uuaque conspecta liuorem ducit ab uua.
        foedius hoc aliquid quandoque audebis amictu;
        nemo repente fuit turpissimus. accipient te
        paulatim qui longa domi redimicula sumunt
        frontibus et toto posuere monilia collo
    <font size="2">
     85
    </font>
    atque bonam tenerae placant abdomine porcae
        et magno cratere deam. sed more sinistro
        exagitata procul non intrat femina limen:
        solis ara deae maribus patet. 'ite, profanae,'
        clamatur, 'nullo gemit hic tibicina cornu.'
    <font size="2">
     90
    </font>
    talia secreta coluerunt orgia taeda
        Cecropiam soliti Baptae lassare Cotyton.
        ille supercilium madida fuligine tinctum
        obliqua producit acu pingitque trementis
        attollens oculos; uitreo bibit ille priapo
    <font size="2">
     95
    </font>
    reticulumque comis auratum ingentibus implet
        caerulea indutus scutulata aut galbina rasa
        et per Iunonem domini iurante ministro;
        ille tenet speculum, pathici gestamen Othonis,
        Actoris Aurunci spolium, quo se ille uidebat
    <font size="2">
     100
    </font>
    armatum, cum iam tolli uexilla iuberet.
        res memoranda nouis annalibus atque recenti
        historia, speculum ciuilis sarcina belli.
        nimirum summi ducis est occidere Galbam
        et curare cutem, summi constantia ciuis
    <font size="2">
     105
    </font>
    Bebriaci campis solium adfectare Palati
        et pressum in faciem digitis extendere panem,
        quod nec in Assyrio pharetrata Sameramis orbe
        maesta nec Actiaca fecit Cleopatra carina.
        hic nullus uerbis pudor aut reuerentia mensae,
    <font size="2">
     110
    </font>
    hic turpis Cybeles et fracta uoce loquendi
        libertas et crine senex fanaticus albo
        sacrorum antistes, rarum ac memorabile magni
        gutturis exemplum conducendusque magister.
        quid tamen expectant, Phrygio quos tempus erat
    <font size="2">
     115
    </font>
    iam more superuacuam cultris abrumpere carnem?
        quadringenta dedit Gracchus sestertia dotem
        cornicini, siue hic recto cantauerat aere;
        signatae tabulae, dictum 'feliciter,' ingens
        cena sedet, gremio iacuit noua nupta mariti.
    <font size="2">
     120
    </font>
    o proceres, censore opus est an haruspice nobis?
        scilicet horreres maioraque monstra putares,
        si mulier uitulum uel si bos ederet agnum?
        segmenta et longos habitus et flammea sumit
        arcano qui sacra ferens nutantia loro
    <font size="2">
     125
    </font>
    sudauit clipeis ancilibus. o pater urbis,
        unde nefas tantum Latiis pastoribus? unde
        haec tetigit, Gradiue, tuos urtica nepotes?
        traditur ecce uiro clarus genere atque opibus uir,
        nec galeam quassas nec terram cuspide pulsas
    <font size="2">
     130
    </font>
    nec quereris patri. uade ergo et cede seueri
        iugeribus campi, quem neglegis. 'officium cras
        primo sole mihi peragendum in ualle Quirini.'
        quae causa officii? 'quid quaeris? nubit amicus
        nec multos adhibet.' liceat modo uiuere, fient,
    <font size="2">
     135
    </font>
    fient ista palam, cupient et in acta referri.
        interea tormentum ingens nubentibus haeret
        quod nequeant parere et partu retinere maritos.
        sed melius, quod nil animis in corpora iuris
        natura indulget: steriles moriuntur, et illis
    <font size="2">
     140
    </font>
    turgida non prodest condita pyxide Lyde,
        nec prodest agili palmas praebere luperco.
        uicit et hoc monstrum tunicati fuscina Gracchi,
        lustrauitque fuga mediam gladiator harenam
        et Capitolinis generosior et Marcellis
    <font size="2">
     145
    </font>
    et Catuli Paulique minoribus et Fabiis et
        omnibus ad podium spectantibus, his licet ipsum
        admoueas cuius tunc munere retia misit.
        esse aliquos manes et subterranea regna,
        Cocytum et Stygio ranas in gurgite nigras,
    <font size="2">
     150
    </font>
    atque una transire uadum tot milia cumba
        nec pueri credunt, nisi qui nondum aere lauantur.
        sed tu uera puta: Curius quid sentit et ambo
        Scipiadae, quid Fabricius manesque Camilli,
        quid Cremerae legio et Cannis consumpta iuuentus,
    <font size="2">
     155
    </font>
    tot bellorum animae, quotiens hinc talis ad illos
        umbra uenit? cuperent lustrari, si qua darentur
        sulpura cum taedis et si foret umida laurus.
        illic heu miseri traducimur. arma quidem ultra
        litora Iuuernae promouimus et modo captas
    <font size="2">
     160
    </font>
    Orcadas ac minima contentos nocte Britannos,
        sed quae nunc populi fiunt uictoris in urbe
        non faciunt illi quos uicimus. et tamen unus
        Armenius Zalaces cunctis narratur ephebis
        mollior ardenti sese indulsisse tribuno.
    <font size="2">
     165
    </font>
    aspice quid faciant commercia: uenerat obses,
        hic fiunt homines. nam si mora longior urbem
        indulsit pueris, non umquam derit amator.
        mittentur bracae, cultelli, frena, flagellum:
        sic praetextatos referunt Artaxata mores.
    <font size="2">
     170
    </font>
   </p>
  </div>
 </body>
</div>