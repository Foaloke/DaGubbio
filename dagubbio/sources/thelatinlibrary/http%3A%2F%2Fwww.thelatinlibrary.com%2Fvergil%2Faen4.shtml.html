<div>
 Aeneid IV
 <body>
  <p class="pagehead">
   P. VERGILI MARONIS AENEIDOS LIBER QVARTVS
  </p>
  <p class="internal_navigation">
  </p>
  <p>
   At regina gravi iamdudum saucia cura
      vulnus alit venis et caeco carpitur igni.
      multa viri virtus animo multusque recursat
      gentis honos; haerent infixi pectore vultus
      verbaque nec placidam membris dat cura quietem.
   <span>
    5
   </span>
   postera Phoebea lustrabat lampade terras
      umentemque Aurora polo dimoverat umbram,
      cum sic unanimam adloquitur male sana sororem:
      'Anna soror, quae me suspensam insomnia terrent!
      quis novus hic nostris successit sedibus hospes,
   <span>
    10
   </span>
   quem sese ore ferens, quam forti pectore et armis!
      credo equidem, nec vana fides, genus esse deorum.
      degeneres animos timor arguit. heu, quibus ille
      iactatus fatis! quae bella exhausta canebat!
      si mihi non animo fixum immotumque sederet
   <span>
    15
   </span>
   ne cui me vinclo vellem sociare iugali,
      postquam primus amor deceptam morte fefellit;
      si non pertaesum thalami taedaeque fuisset,
      huic uni forsan potui succumbere culpae.
      Anna (fatebor enim) miseri post fata Sychaei
   <span>
    20
   </span>
   coniugis et sparsos fraterna caede penatis
      solus hic inflexit sensus animumque labantem
      impulit. agnosco veteris vestigia flammae.
      sed mihi vel tellus optem prius ima dehiscat
      vel pater omnipotens adigat me fulmine ad umbras,
   <span>
    25
   </span>
   pallentis umbras Erebo noctemque profundam,
      ante, pudor, quam te violo aut tua iura resolvo.
      ille meos, primus qui me sibi iunxit, amores
      abstulit; ille habeat secum servetque sepulcro.'
      sic effata sinum lacrimis implevit obortis.
   <span>
    30
   </span>
  </p>
  <p>
   Anna refert: 'o luce magis dilecta sorori,
      solane perpetua maerens carpere iuventa
      nec dulcis natos Veneris nec praemia noris?
      id cinerem aut manis credis curare sepultos?
      esto: aegram nulli quondam flexere mariti,
   <span>
    35
   </span>
   non Libyae, non ante Tyro; despectus Iarbas
      ductoresque alii, quos Africa terra triumphis
      dives alit: placitone etiam pugnabis amori?
      nec venit in mentem quorum consederis arvis?
      hinc Gaetulae urbes, genus insuperabile bello,
   <span>
    40
   </span>
   et Numidae infreni cingunt et inhospita Syrtis;
      hinc deserta siti regio lateque furentes
      Barcaei. quid bella Tyro surgentia dicam
      germanique minas?
      dis equidem auspicibus reor et Iunone secunda
   <span>
    45
   </span>
   hunc cursum Iliacas vento tenuisse carinas.
      quam tu urbem, soror, hanc cernes, quae surgere regna
      coniugio tali! Teucrum comitantibus armis
      Punica se quantis attollet gloria rebus!
      tu modo posce deos veniam, sacrisque litatis
   <span>
    50
   </span>
   indulge hospitio causasque innecte morandi,
      dum pelago desaevit hiems et aquosus Orion,
      quassataeque rates, dum non tractabile caelum.'
  </p>
  <p>
   His dictis impenso animum flammavit amore
      spemque dedit dubiae menti solvitque pudorem.
   <span>
    55
   </span>
   principio delubra adeunt pacemque per aras
      exquirunt; mactant lectas de more bidentis
      legiferae Cereri Phoeboque patrique Lyaeo,
      Iunoni ante omnis, cui vincla iugalia curae.
      ipsa tenens dextra pateram pulcherrima Dido
   <span>
    60
   </span>
   candentis vaccae media inter cornua fundit,
      aut ante ora deum pinguis spatiatur ad aras,
      instauratque diem donis, pecudumque reclusis
      pectoribus inhians spirantia consulit exta.
      heu, vatum ignarae mentes! quid vota furentem,
   <span>
    65
   </span>
   quid delubra iuvant? est mollis flamma medullas
      interea et tacitum vivit sub pectore vulnus.
      uritur infelix Dido totaque vagatur
      urbe furens, qualis coniecta cerva sagitta,
      quam procul incautam nemora inter Cresia fixit
   <span>
    70
   </span>
   pastor agens telis liquitque volatile ferrum
      nescius: illa fuga silvas saltusque peragrat
      Dictaeos; haeret lateri letalis harundo.
      nunc media Aenean secum per moenia ducit
      Sidoniasque ostentat opes urbemque paratam,
   <span>
    75
   </span>
   incipit effari mediaque in voce resistit;
      nunc eadem labente die convivia quaerit,
      Iliacosque iterum demens audire labores
      exposcit pendetque iterum narrantis ab ore.
      post ubi digressi, lumenque obscura vicissim
   <span>
    80
   </span>
   luna premit suadentque cadentia sidera somnos,
      sola domo maeret vacua stratisque relictis
      incubat. illum absens absentem auditque videtque,
      aut gremio Ascanium genitoris imagine capta
      detinet, infandum si fallere possit amorem.
   <span>
    85
   </span>
   non coeptae adsurgunt turres, non arma iuventus
      exercet portusve aut propugnacula bello
      tuta parant: pendent opera interrupta minaeque
      murorum ingentes aequataque machina caelo.
  </p>
  <p>
   Quam simul ac tali persensit peste teneri
   <span>
    90
   </span>
   cara Iovis coniunx nec famam obstare furori,
      talibus adgreditur Venerem Saturnia dictis:
      'egregiam vero laudem et spolia ampla refertis
      tuque puerque tuus (magnum et memorabile numen),
      una dolo divum si femina victa duorum est.
   <span>
    95
   </span>
   nec me adeo fallit veritam te moenia nostra
      suspectas habuisse domos Karthaginis altae.
      sed quis erit modus, aut quo nunc certamine tanto?
      quin potius pacem aeternam pactosque hymenaeos
      exercemus? habes tota quod mente petisti:
   <span>
    100
   </span>
   ardet amans Dido traxitque per ossa furorem.
      communem hunc ergo populum paribusque regamus
      auspiciis; liceat Phrygio servire marito
      dotalisque tuae Tyrios permittere dextrae.'
  </p>
  <p>
   Olli (sensit enim simulata mente locutam,
   <span>
    105
   </span>
   quo regnum Italiae Libycas averteret oras)
      sic contra est ingressa Venus: 'quis talia demens
      abnuat aut tecum malit contendere bello?
      si modo quod memoras factum fortuna sequatur.
      sed fatis incerta feror, si Iuppiter unam
   <span>
    110
   </span>
   esse velit Tyriis urbem Troiaque profectis,
      miscerive probet populos aut foedera iungi.
      tu coniunx, tibi fas animum temptare precando.
      perge, sequar.' tum sic excepit regia Iuno:
      'mecum erit iste labor. nunc qua ratione quod instat
   <span>
    115
   </span>
   confieri possit, paucis (adverte) docebo.
      venatum Aeneas unaque miserrima Dido
      in nemus ire parant, ubi primos crastinus ortus
      extulerit Titan radiisque retexerit orbem.
      his ego nigrantem commixta grandine nimbum,
   <span>
    120
   </span>
   dum trepidant alae saltusque indagine cingunt,
      desuper infundam et tonitru caelum omne ciebo.
      diffugient comites et nocte tegentur opaca:
      speluncam Dido dux et Troianus eandem
      devenient. adero et, tua si mihi certa voluntas,
   <span>
    125
   </span>
   conubio iungam stabili propriamque dicabo.
      hic hymenaeus erit.' non adversata petenti
      adnuit atque dolis risit Cytherea repertis.
  </p>
  <p>
   Oceanum interea surgens Aurora reliquit.
      it portis iubare exorto delecta iuventus,
   <span>
    130
   </span>
   retia rara, plagae, lato venabula ferro,
      Massylique ruunt equites et odora canum vis.
      reginam thalamo cunctantem ad limina primi
      Poenorum exspectant, ostroque insignis et auro
      stat sonipes ac frena ferox spumantia mandit.
   <span>
    135
   </span>
   tandem progreditur magna stipante caterva
      Sidoniam picto chlamydem circumdata limbo;
      cui pharetra ex auro, crines nodantur in aurum,
      aurea purpuream subnectit fibula vestem.
      nec non et Phrygii comites et laetus Iulus
   <span>
    140
   </span>
   incedunt. ipse ante alios pulcherrimus omnis
      infert se socium Aeneas atque agmina iungit.
      qualis ubi hibernam Lyciam Xanthique fluenta
      deserit ac Delum maternam invisit Apollo
      instauratque choros, mixtique altaria circum
   <span>
    145
   </span>
   Cretesque Dryopesque fremunt pictique Agathyrsi;
      ipse iugis Cynthi graditur mollique fluentem
      fronde premit crinem fingens atque implicat auro,
      tela sonant umeris: haud illo segnior ibat
      Aeneas, tantum egregio decus enitet ore.
   <span>
    150
   </span>
   postquam altos ventum in montis atque invia lustra,
      ecce ferae saxi deiectae vertice caprae
      decurrere iugis; alia de parte patentis
      transmittunt cursu campos atque agmina cervi
      pulverulenta fuga glomerant montisque relinquunt.
   <span>
    155
   </span>
   at puer Ascanius mediis in vallibus acri
      gaudet equo iamque hos cursu, iam praeterit illos,
      spumantemque dari pecora inter inertia votis
      optat aprum, aut fulvum descendere monte leonem.
  </p>
  <p>
   Interea magno misceri murmure caelum
   <span>
    160
   </span>
   incipit, insequitur commixta grandine nimbus,
      et Tyrii comites passim et Troiana iuventus
      Dardaniusque nepos Veneris diversa per agros
      tecta metu petiere; ruunt de montibus amnes.
      speluncam Dido dux et Troianus eandem
   <span>
    165
   </span>
   deveniunt. prima et Tellus et pronuba Iuno
      dant signum; fulsere ignes et conscius aether
      conubiis summoque ulularunt vertice Nymphae.
      ille dies primus leti primusque malorum
      causa fuit; neque enim specie famave movetur
   <span>
    170
   </span>
   nec iam furtivum Dido meditatur amorem:
      coniugium vocat, hoc praetexit nomine culpam.
  </p>
  <p>
   Extemplo Libyae magnas it Fama per urbes,
      Fama, malum qua non aliud velocius ullum:
      mobilitate viget virisque adquirit eundo,
   <span>
    175
   </span>
   parva metu primo, mox sese attollit in auras
      ingrediturque solo et caput inter nubila condit.
      illam Terra parens ira inritata deorum
      extremam, ut perhibent, Coeo Enceladoque sororem
      progenuit pedibus celerem et pernicibus alis,
   <span>
    180
   </span>
   monstrum horrendum, ingens, cui quot sunt corpore plumae,
      tot vigiles oculi subter (mirabile dictu),
      tot linguae, totidem ora sonant, tot subrigit auris.
      nocte volat caeli medio terraeque per umbram
      stridens, nec dulci declinat lumina somno;
   <span>
    185
   </span>
   luce sedet custos aut summi culmine tecti
      turribus aut altis, et magnas territat urbes,
      tam ficti pravique tenax quam nuntia veri.
      haec tum multiplici populos sermone replebat
      gaudens, et pariter facta atque infecta canebat:
   <span>
    190
   </span>
   venisse Aenean Troiano sanguine cretum,
      cui se pulchra viro dignetur iungere Dido;
      nunc hiemem inter se luxu, quam longa, fovere
      regnorum immemores turpique cupidine captos.
      haec passim dea foeda virum diffundit in ora.
   <span>
    195
   </span>
   protinus ad regem cursus detorquet Iarban
      incenditque animum dictis atque aggerat iras.
  </p>
  <p>
   Hic Hammone satus rapta Garamantide nympha
      templa Iovi centum latis immania regnis,
      centum aras posuit vigilemque sacraverat ignem,
   <span>
    200
   </span>
   excubias divum aeternas, pecudumque cruore
      pingue solum et variis florentia limina sertis.
      isque amens animi et rumore accensus amaro
      dicitur ante aras media inter numina divum
      multa Iovem manibus supplex orasse supinis:
   <span>
    205
   </span>
   'Iuppiter omnipotens, cui nunc Maurusia pictis
      gens epulata toris Lenaeum libat honorem,
      aspicis haec? an te, genitor, cum fulmina torques
      nequiquam horremus, caecique in nubibus ignes
      terrificant animos et inania murmura miscent?
   <span>
    210
   </span>
   femina, quae nostris errans in finibus urbem
      exiguam pretio posuit, cui litus arandum
      cuique loci leges dedimus, conubia nostra
      reppulit ac dominum Aenean in regna recepit.
      et nunc ille Paris cum semiviro comitatu,
   <span>
    215
   </span>
   Maeonia mentum mitra crinemque madentem
      subnexus, rapto potitur: nos munera templis
      quippe tuis ferimus famamque fovemus inanem.'
  </p>
  <p>
   Talibus orantem dictis arasque tenentem
      audiit Omnipotens, oculosque ad moenia torsit
   <span>
    220
   </span>
   regia et oblitos famae melioris amantis.
      tum sic Mercurium adloquitur ac talia mandat:
      'vade age, nate, voca Zephyros et labere pennis
      Dardaniumque ducem, Tyria Karthagine qui nunc
      exspectat fatisque datas non respicit urbes,
   <span>
    225
   </span>
   adloquere et celeris defer mea dicta per auras.
      non illum nobis genetrix pulcherrima talem
      promisit Graiumque ideo bis vindicat armis;
      sed fore qui gravidam imperiis belloque frementem
      Italiam regeret, genus alto a sanguine Teucri
   <span>
    230
   </span>
   proderet, ac totum sub leges mitteret orbem.
      si nulla accendit tantarum gloria rerum
      nec super ipse sua molitur laude laborem,
      Ascanione pater Romanas invidet arces?
      quid struit? aut qua spe inimica in gente moratur
   <span>
    235
   </span>
   nec prolem Ausoniam et Lavinia respicit arva?
      naviget! haec summa est, hic nostri nuntius esto.'
  </p>
  <p>
   Dixerat. ille patris magni parere parabat
      imperio; et primum pedibus talaria nectit
      aurea, quae sublimem alis sive aequora supra
   <span>
    240
   </span>
   seu terram rapido pariter cum flamine portant.
      tum virgam capit: hac animas ille evocat Orco
      pallentis, alias sub Tartara tristia mittit,
      dat somnos adimitque, et lumina morte resignat.
      illa fretus agit ventos et turbida tranat
   <span>
    245
   </span>
   nubila. iamque volans apicem et latera ardua cernit
      Atlantis duri caelum qui vertice fulcit,
      Atlantis, cinctum adsidue cui nubibus atris
      piniferum caput et vento pulsatur et imbri,
      nix umeros infusa tegit, tum flumina mento
   <span>
    250
   </span>
   praecipitant senis, et glacie riget horrida barba.
      hic primum paribus nitens Cyllenius alis
      constitit; hinc toto praeceps se corpore ad undas
      misit avi similis, quae circum litora, circum
      piscosos scopulos humilis volat aequora iuxta.
   <span>
    255
   </span>
   haud aliter terras inter caelumque volabat
      litus harenosum ad Libyae, ventosque secabat
      materno veniens ab avo Cyllenia proles.
      ut primum alatis tetigit magalia plantis,
      Aenean fundantem arces ac tecta novantem
   <span>
    260
   </span>
   conspicit. atque illi stellatus iaspide fulva
      ensis erat Tyrioque ardebat murice laena
      demissa ex umeris, dives quae munera Dido
      fecerat, et tenui telas discreverat auro.
      continuo invadit: 'tu nunc Karthaginis altae
   <span>
    265
   </span>
   fundamenta locas pulchramque uxorius urbem
      exstruis? heu, regni rerumque oblite tuarum!
      ipse deum tibi me claro demittit Olympo
      regnator, caelum et terras qui numine torquet,
      ipse haec ferre iubet celeris mandata per auras:
   <span>
    270
   </span>
   quid struis? aut qua spe Libycis teris otia terris?
      si te nulla movet tantarum gloria rerum
      [nec super ipse tua moliris laude laborem,]
      Ascanium surgentem et spes heredis Iuli
      respice, cui regnum Italiae Romanaque tellus
   <span>
    275
   </span>
   debetur.' tali Cyllenius ore locutus
      mortalis visus medio sermone reliquit
      et procul in tenuem ex oculis evanuit auram.
  </p>
  <p>
   At vero Aeneas aspectu obmutuit amens,
      arrectaeque horrore comae et vox faucibus haesit.
   <span>
    280
   </span>
   ardet abire fuga dulcisque relinquere terras,
      attonitus tanto monitu imperioque deorum.
      heu quid agat? quo nunc reginam ambire furentem
      audeat adfatu? quae prima exordia sumat?
      atque animum nunc huc celerem nunc dividit illuc
   <span>
    285
   </span>
   in partisque rapit varias perque omnia versat.
      haec alternanti potior sententia visa est:
      Mnesthea Sergestumque vocat fortemque Serestum,
      classem aptent taciti sociosque ad litora cogant,
      arma parent et quae rebus sit causa novandis
   <span>
    290
   </span>
   dissimulent; sese interea, quando optima Dido
      nesciat et tantos rumpi non speret amores,
      temptaturum aditus et quae mollissima fandi
      tempora, quis rebus dexter modus. ocius omnes
      imperio laeti parent et iussa facessunt.
   <span>
    295
   </span>
  </p>
  <p>
   At regina dolos (quis fallere possit amantem?)
      praesensit, motusque excepit prima futuros
      omnia tuta timens. eadem impia Fama furenti
      detulit armari classem cursumque parari.
      saevit inops animi totamque incensa per urbem
   <span>
    300
   </span>
   bacchatur, qualis commotis excita sacris
      Thyias, ubi audito stimulant trieterica Baccho
      orgia nocturnusque vocat clamore Cithaeron.
      tandem his Aenean compellat vocibus ultro:
      'dissimulare etiam sperasti, perfide, tantum
   <span>
    305
   </span>
   posse nefas tacitusque mea decedere terra?
      nec te noster amor nec te data dextera quondam
      nec moritura tenet crudeli funere Dido?
      quin etiam hiberno moliri sidere classem
      et mediis properas Aquilonibus ire per altum,
   <span>
    310
   </span>
   crudelis? quid, si non arva aliena domosque
      ignotas peteres, et Troia antiqua maneret,
      Troia per undosum peteretur classibus aequor?
      mene fugis? per ego has lacrimas dextramque tuam te
      (quando aliud mihi iam miserae nihil ipsa reliqui),
   <span>
    315
   </span>
   per conubia nostra, per inceptos hymenaeos,
      si bene quid de te merui, fuit aut tibi quicquam
      dulce meum, miserere domus labentis et istam,
      oro, si quis adhuc precibus locus, exue mentem.
      te propter Libycae gentes Nomadumque tyranni
   <span>
    320
   </span>
   odere, infensi Tyrii; te propter eundem
      exstinctus pudor et, qua sola sidera adibam,
      fama prior. cui me moribundam deseris hospes
      (hoc solum nomen quoniam de coniuge restat)?
      quid moror? an mea Pygmalion dum moenia frater
   <span>
    325
   </span>
   destruat aut captam ducat Gaetulus Iarbas?
      saltem si qua mihi de te suscepta fuisset
      ante fugam suboles, si quis mihi parvulus aula
      luderet Aeneas, qui te tamen ore referret,
      non equidem omnino capta ac deserta viderer.'
   <span>
    330
   </span>
  </p>
  <p>
   Dixerat. ille Iovis monitis immota tenebat
      lumina et obnixus curam sub corde premebat.
      tandem pauca refert: 'ego te, quae plurima fando
      enumerare vales, numquam, regina, negabo
      promeritam, nec me meminisse pigebit Elissae
   <span>
    335
   </span>
   dum memor ipse mei, dum spiritus hos regit artus.
      pro re pauca loquar. neque ego hanc abscondere furto
      speravi (ne finge) fugam, nec coniugis umquam
      praetendi taedas aut haec in foedera veni.
      me si fata meis paterentur ducere vitam
   <span>
    340
   </span>
   auspiciis et sponte mea componere curas,
      urbem Troianam primum dulcisque meorum
      reliquias colerem, Priami tecta alta manerent,
      et recidiva manu posuissem Pergama victis.
      sed nunc Italiam magnam Gryneus Apollo,
   <span>
    345
   </span>
   Italiam Lyciae iussere capessere sortes;
      hic amor, haec patria est. si te Karthaginis arces
      Phoenissam Libycaeque aspectus detinet urbis,
      quae tandem Ausonia Teucros considere terra
      invidia est? et nos fas extera quaerere regna.
   <span>
    350
   </span>
   me patris Anchisae, quotiens umentibus umbris
      nox operit terras, quotiens astra ignea surgunt,
      admonet in somnis et turbida terret imago;
      me puer Ascanius capitisque iniuria cari,
      quem regno Hesperiae fraudo et fatalibus arvis.
   <span>
    355
   </span>
   nunc etiam interpres divum Iove missus ab ipso
      (testor utrumque caput) celeris mandata per auras
      detulit: ipse deum manifesto in lumine vidi
      intrantem muros vocemque his auribus hausi.
      desine meque tuis incendere teque querelis;
   <span>
    360
   </span>
   Italiam non sponte sequor.'
  </p>
  <p>
   Talia dicentem iamdudum aversa tuetur
      huc illuc volvens oculos totumque pererrat
      luminibus tacitis et sic accensa profatur:
      'nec tibi diva parens generis nec Dardanus auctor,
   <span>
    365
   </span>
   perfide, sed duris genuit te cautibus horrens
      Caucasus Hyrcanaeque admorunt ubera tigres.
      nam quid dissimulo aut quae me ad maiora reservo?
      num fletu ingemuit nostro? num lumina flexit?
      num lacrimas victus dedit aut miseratus amantem est?
   <span>
    370
   </span>
   quae quibus anteferam? iam iam nec maxima Iuno
      nec Saturnius haec oculis pater aspicit aequis.
      nusquam tuta fides. eiectum litore, egentem
      excepi et regni demens in parte locavi.
      amissam classem, socios a morte reduxi
   <span>
    375
   </span>
   (heu furiis incensa feror!): nunc augur Apollo,
      nunc Lyciae sortes, nunc et Iove missus ab ipso
      interpres divum fert horrida iussa per auras.
      scilicet is superis labor est, ea cura quietos
      sollicitat. neque te teneo neque dicta refello:
   <span>
    380
   </span>
   i, sequere Italiam ventis, pete regna per undas.
      spero equidem mediis, si quid pia numina possunt,
      supplicia hausurum scopulis et nomine Dido
      saepe vocaturum. sequar atris ignibus absens
      et, cum frigida mors anima seduxerit artus,
   <span>
    385
   </span>
   omnibus umbra locis adero. dabis, improbe, poenas.
      audiam et haec Manis veniet mihi fama sub imos.'
      his medium dictis sermonem abrumpit et auras
      aegra fugit seque ex oculis avertit et aufert,
      linquens multa metu cunctantem et multa parantem
   <span>
    390
   </span>
   dicere. suscipiunt famulae conlapsaque membra
      marmoreo referunt thalamo stratisque reponunt.
  </p>
  <p>
   At pius Aeneas, quamquam lenire dolentem
      solando cupit et dictis avertere curas,
      multa gemens magnoque animum labefactus amore
   <span>
    395
   </span>
   iussa tamen divum exsequitur classemque revisit.
      tum vero Teucri incumbunt et litore celsas
      deducunt toto navis. natat uncta carina,
      frondentisque ferunt remos et robora silvis
      infabricata fugae studio.
   <span>
    400
   </span>
   migrantis cernas totaque ex urbe ruentis:
      ac velut ingentem formicae farris acervum
      cum populant hiemis memores tectoque reponunt,
      it nigrum campis agmen praedamque per herbas
      convectant calle angusto; pars grandia trudunt
   <span>
    405
   </span>
   obnixae frumenta umeris, pars agmina cogunt
      castigantque moras, opere omnis semita fervet.
      quis tibi tum, Dido, cernenti talia sensus,
      quosve dabas gemitus, cum litora fervere late
      prospiceres arce ex summa, totumque videres
   <span>
    410
   </span>
   misceri ante oculos tantis clamoribus aequor!
      improbe Amor, quid non mortalia pectora cogis!
      ire iterum in lacrimas, iterum temptare precando
      cogitur et supplex animos summittere amori,
      ne quid inexpertum frustra moritura relinquat.
   <span>
    415
   </span>
  </p>
  <p>
   'Anna, vides toto properari litore circum:
      undique convenere; vocat iam carbasus auras,
      puppibus et laeti nautae imposuere coronas.
      hunc ego si potui tantum sperare dolorem,
      et perferre, soror, potero. miserae hoc tamen unum
   <span>
    420
   </span>
   exsequere, Anna, mihi; solam nam perfidus ille
      te colere, arcanos etiam tibi credere sensus;
      sola viri mollis aditus et tempora noras.
      i, soror, atque hostem supplex adfare superbum:
      non ego cum Danais Troianam exscindere gentem
   <span>
    425
   </span>
   Aulide iuravi classemve ad Pergama misi,
      nec patris Anchisae cinerem manisve revelli:
      cur mea dicta negat duras demittere in auris?
      quo ruit? extremum hoc miserae det munus amanti:
      exspectet facilemque fugam ventosque ferentis.
   <span>
    430
   </span>
   non iam coniugium antiquum, quod prodidit, oro,
      nec pulchro ut Latio careat regnumque relinquat:
      tempus inane peto, requiem spatiumque furori,
      dum mea me victam doceat fortuna dolere.
      extremam hanc oro veniam (miserere sororis),
   <span>
    435
   </span>
   quam mihi cum dederit cumulatam morte remittam.'
  </p>
  <p>
   Talibus orabat, talisque miserrima fletus
      fertque refertque soror. sed nullis ille movetur
      fletibus aut voces ullas tractabilis audit;
      fata obstant placidasque viri deus obstruit auris.
   <span>
    440
   </span>
   ac velut annoso validam cum robore quercum
      Alpini Boreae nunc hinc nunc flatibus illinc
      eruere inter se certant; it stridor, et altae
      consternunt terram concusso stipite frondes;
      ipsa haeret scopulis et quantum vertice ad auras
   <span>
    445
   </span>
   aetherias, tantum radice in Tartara tendit:
      haud secus adsiduis hinc atque hinc vocibus heros
      tunditur, et magno persentit pectore curas;
      mens immota manet, lacrimae volvuntur inanes.
  </p>
  <p>
   Tum vero infelix fatis exterrita Dido
   <span>
    450
   </span>
   mortem orat; taedet caeli convexa tueri.
      quo magis inceptum peragat lucemque relinquat,
      vidit, turicremis cum dona imponeret aris,
      (horrendum dictu) latices nigrescere sacros
      fusaque in obscenum se vertere vina cruorem;
   <span>
    455
   </span>
   hoc visum nulli, non ipsi effata sorori.
      praeterea fuit in tectis de marmore templum
      coniugis antiqui, miro quod honore colebat,
      velleribus niveis et festa fronde revinctum:
      hinc exaudiri voces et verba vocantis
   <span>
    460
   </span>
   visa viri, nox cum terras obscura teneret,
      solaque culminibus ferali carmine bubo
      saepe queri et longas in fletum ducere voces;
      multaque praeterea vatum praedicta priorum
      terribili monitu horrificant. agit ipse furentem
   <span>
    465
   </span>
   in somnis ferus Aeneas, semperque relinqui
      sola sibi, semper longam incomitata videtur
      ire viam et Tyrios deserta quaerere terra,
      Eumenidum veluti demens videt agmina Pentheus
      et solem geminum et duplices se ostendere Thebas,
   <span>
    470
   </span>
   aut Agamemnonius scaenis agitatus Orestes,
      armatam facibus matrem et serpentibus atris
      cum fugit ultricesque sedent in limine Dirae.
  </p>
  <p>
   Ergo ubi concepit furias evicta dolore
      decrevitque mori, tempus secum ipsa modumque
   <span>
    475
   </span>
   exigit, et maestam dictis adgressa sororem
      consilium vultu tegit ac spem fronte serenat:
      'inveni, germana, viam (gratare sorori)
      quae mihi reddat eum vel eo me solvat amantem.
      Oceani finem iuxta solemque cadentem
   <span>
    480
   </span>
   ultimus Aethiopum locus est, ubi maximus Atlas
      axem umero torquet stellis ardentibus aptum:
      hinc mihi Massylae gentis monstrata sacerdos,
      Hesperidum templi custos, epulasque draconi
      quae dabat et sacros servabat in arbore ramos,
   <span>
    485
   </span>
   spargens umida mella soporiferumque papaver.
      haec se carminibus promittit solvere mentes
      quas velit, ast aliis duras immittere curas,
      sistere aquam fluviis et vertere sidera retro,
      nocturnosque movet Manis: mugire videbis
   <span>
    490
   </span>
   sub pedibus terram et descendere montibus ornos.
      testor, cara, deos et te, germana, tuumque
      dulce caput, magicas invitam accingier artis.
      tu secreta pyram tecto interiore sub auras
      erige, et arma viri thalamo quae fixa reliquit
   <span>
    495
   </span>
   impius exuviasque omnis lectumque iugalem,
      quo perii, super imponas: abolere nefandi
      cuncta viri monimenta iuvat monstratque sacerdos.'
      haec effata silet, pallor simul occupat ora.
      non tamen Anna novis praetexere funera sacris
   <span>
    500
   </span>
   germanam credit, nec tantos mente furores
      concipit aut graviora timet quam morte Sychaei.
      ergo iussa parat.
  </p>
  <p>
   At regina, pyra penetrali in sede sub auras
      erecta ingenti taedis atque ilice secta,
   <span>
    505
   </span>
   intenditque locum sertis et fronde coronat
      funerea; super exuvias ensemque relictum
      effigiemque toro locat haud ignara futuri.
      stant arae circum et crinis effusa sacerdos
      ter centum tonat ore deos, Erebumque Chaosque
   <span>
    510
   </span>
   tergeminamque Hecaten, tria virginis ora Dianae.
      sparserat et latices simulatos fontis Averni,
      falcibus et messae ad lunam quaeruntur aenis
      pubentes herbae nigri cum lacte veneni;
      quaeritur et nascentis equi de fronte revulsus
   <span>
    515
   </span>
   et matri praereptus amor.
      ipsa mola manibusque piis altaria iuxta
      unum exuta pedem vinclis, in veste recincta,
      testatur moritura deos et conscia fati
      sidera; tum, si quod non aequo foedere amantis
   <span>
    520
   </span>
   curae numen habet iustumque memorque, precatur.
  </p>
  <p>
   Nox erat et placidum carpebant fessa soporem
      corpora per terras, silvaeque et saeva quierant
      aequora, cum medio volvuntur sidera lapsu,
      cum tacet omnis ager, pecudes pictaeque volucres,
   <span>
    525
   </span>
   quaeque lacus late liquidos quaeque aspera dumis
      rura tenent, somno positae sub nocte silenti.
      [lenibant curas et corda oblita laborum.]
      at non infelix animi Phoenissa, neque umquam
      solvitur in somnos oculisve aut pectore noctem
   <span>
    530
   </span>
   accipit: ingeminant curae rursusque resurgens
      saevit amor magnoque irarum fluctuat aestu.
      sic adeo insistit secumque ita corde volutat:
      'en, quid ago? rursusne procos inrisa priores
      experiar, Nomadumque petam conubia supplex,
   <span>
    535
   </span>
   quos ego sim totiens iam dedignata maritos?
      Iliacas igitur classis atque ultima Teucrum
      iussa sequar? quiane auxilio iuvat ante levatos
      et bene apud memores veteris stat gratia facti?
      quis me autem, fac velle, sinet ratibusve superbis
   <span>
    540
   </span>
   invisam accipiet? nescis heu, perdita, necdum
      Laomedonteae sentis periuria gentis?
      quid tum? sola fuga nautas comitabor ovantis?
      an Tyriis omnique manu stipata meorum
      inferar et, quos Sidonia vix urbe revelli,
   <span>
    545
   </span>
   rursus agam pelago et ventis dare vela iubebo?
      quin morere ut merita es, ferroque averte dolorem.
      tu lacrimis evicta meis, tu prima furentem
      his, germana, malis oneras atque obicis hosti.
      non licuit thalami expertem sine crimine vitam
   <span>
    550
   </span>
   degere more ferae, talis nec tangere curas;
      non servata fides cineri promissa Sychaeo.'
  </p>
  <p>
   Tantos illa suo rumpebat pectore questus:
      Aeneas celsa in puppi iam certus eundi
      carpebat somnos rebus iam rite paratis.
   <span>
    555
   </span>
   huic se forma dei vultu redeuntis eodem
      obtulit in somnis rursusque ita visa monere est,
      omnia Mercurio similis, vocemque coloremque
      et crinis flavos et membra decora iuventa:
      'nate dea, potes hoc sub casu ducere somnos,
   <span>
    560
   </span>
   nec quae te circum stent deinde pericula cernis,
      demens, nec Zephyros audis spirare secundos?
      illa dolos dirumque nefas in pectore versat
      certa mori, variosque irarum concitat aestus.
      non fugis hinc praeceps, dum praecipitare potestas?
   <span>
    565
   </span>
   iam mare turbari trabibus saevasque videbis
      conlucere faces, iam fervere litora flammis,
      si te his attigerit terris Aurora morantem.
      heia age, rumpe moras. varium et mutabile semper
      femina.' sic fatus nocti se immiscuit atrae.
   <span>
    570
   </span>
  </p>
  <p>
   Tum vero Aeneas subitis exterritus umbris
      corripit e somno corpus sociosque fatigat
      praecipitis: 'vigilate, viri, et considite transtris;
      solvite vela citi. deus aethere missus ab alto
      festinare fugam tortosque incidere funis
   <span>
    575
   </span>
   ecce iterum instimulat. sequimur te, sancte deorum,
      quisquis es, imperioque iterum paremus ovantes.
      adsis o placidusque iuves et sidera caelo
      dextra feras.' dixit vaginaque eripit ensem
      fulmineum strictoque ferit retinacula ferro.
   <span>
    580
   </span>
   idem omnis simul ardor habet, rapiuntque ruuntque;
      litora deseruere, latet sub classibus aequor,
      adnixi torquent spumas et caerula verrunt.
  </p>
  <p>
   Et iam prima novo spargebat lumine terras
      Tithoni croceum linquens Aurora cubile.
   <span>
    585
   </span>
   regina e speculis ut primam albescere lucem
      vidit et aequatis classem procedere velis,
      litoraque et vacuos sensit sine remige portus,
      terque quaterque manu pectus percussa decorum
      flaventisque abscissa comas 'pro Iuppiter! ibit
   <span>
    590
   </span>
   hic,' ait 'et nostris inluserit advena regnis?
      non arma expedient totaque ex urbe sequentur,
      diripientque rates alii navalibus? ite,
      ferte citi flammas, date tela, impellite remos!
      quid loquor? aut ubi sum? quae mentem insania mutat?
   <span>
    595
   </span>
   infelix Dido, nunc te facta impia tangunt?
      tum decuit, cum sceptra dabas. en dextra fidesque,
      quem secum patrios aiunt portare penatis,
      quem subiisse umeris confectum aetate parentem!
      non potui abreptum divellere corpus et undis
   <span>
    600
   </span>
   spargere? non socios, non ipsum absumere ferro
      Ascanium patriisque epulandum ponere mensis?
      verum anceps pugnae fuerat fortuna. fuisset:
      quem metui moritura? faces in castra tulissem
      implessemque foros flammis natumque patremque
   <span>
    605
   </span>
   cum genere exstinxem, memet super ipsa dedissem.
      Sol, qui terrarum flammis opera omnia lustras,
      tuque harum interpres curarum et conscia Iuno,
      nocturnisque Hecate triviis ululata per urbes
      et Dirae ultrices et di morientis Elissae,
   <span>
    610
   </span>
   accipite haec, meritumque malis advertite numen
      et nostras audite preces. si tangere portus
      infandum caput ac terris adnare necesse est,
      et sic fata Iovis poscunt, hic terminus haeret,
      at bello audacis populi vexatus et armis,
   <span>
    615
   </span>
   finibus extorris, complexu avulsus Iuli
      auxilium imploret videatque indigna suorum
      funera; nec, cum se sub leges pacis iniquae
      tradiderit, regno aut optata luce fruatur,
      sed cadat ante diem mediaque inhumatus harena.
   <span>
    620
   </span>
   haec precor, hanc vocem extremam cum sanguine fundo.
      tum vos, o Tyrii, stirpem et genus omne futurum
      exercete odiis, cinerique haec mittite nostro
      munera. nullus amor populis nec foedera sunto.
      exoriare aliquis nostris ex ossibus ultor
   <span>
    625
   </span>
   qui face Dardanios ferroque sequare colonos,
      nunc, olim, quocumque dabunt se tempore vires.
      litora litoribus contraria, fluctibus undas
      imprecor, arma armis: pugnent ipsique nepotesque.'
  </p>
  <p>
   Haec ait, et partis animum versabat in omnis,
   <span>
    630
   </span>
   invisam quaerens quam primum abrumpere lucem.
      tum breviter Barcen nutricem adfata Sychaei,
      namque suam patria antiqua cinis ater habebat:
      'Annam, cara mihi nutrix, huc siste sororem:
      dic corpus properet fluviali spargere lympha,
   <span>
    635
   </span>
   et pecudes secum et monstrata piacula ducat.
      sic veniat, tuque ipsa pia tege tempora vitta.
      sacra Iovi Stygio, quae rite incepta paravi,
      perficere est animus finemque imponere curis
      Dardaniique rogum capitis permittere flammae.'
   <span>
    640
   </span>
   sic ait. illa gradum studio celebrabat anili.
      at trepida et coeptis immanibus effera Dido
      sanguineam volvens aciem, maculisque trementis
      interfusa genas et pallida morte futura,
      interiora domus inrumpit limina et altos
   <span>
    645
   </span>
   conscendit furibunda rogos ensemque recludit
      Dardanium, non hos quaesitum munus in usus.
      hic, postquam Iliacas vestis notumque cubile
      conspexit, paulum lacrimis et mente morata
      incubuitque toro dixitque novissima verba:
   <span>
    650
   </span>
   'dulces exuviae, dum fata deusque sinebat,
      accipite hanc animam meque his exsolvite curis.
      vixi et quem dederat cursum Fortuna peregi,
      et nunc magna mei sub terras ibit imago.
      urbem praeclaram statui, mea moenia vidi,
   <span>
    655
   </span>
   ulta virum poenas inimico a fratre recepi,
      felix, heu nimium felix, si litora tantum
      numquam Dardaniae tetigissent nostra carinae.'
      dixit, et os impressa toro 'moriemur inultae,
      sed moriamur' ait. 'sic, sic iuvat ire sub umbras.
   <span>
    660
   </span>
   hauriat hunc oculis ignem crudelis ab alto
      Dardanus, et nostrae secum ferat omina mortis.'
      dixerat, atque illam media inter talia ferro
      conlapsam aspiciunt comites, ensemque cruore
      spumantem sparsasque manus. it clamor ad alta
   <span>
    665
   </span>
   atria: concussam bacchatur Fama per urbem.
      lamentis gemituque et femineo ululatu
      tecta fremunt, resonat magnis plangoribus aether,
      non aliter quam si immissis ruat hostibus omnis
      Karthago aut antiqua Tyros, flammaeque furentes
   <span>
    670
   </span>
   culmina perque hominum volvantur perque deorum.
      audiit exanimis trepidoque exterrita cursu
      unguibus ora soror foedans et pectora pugnis
      per medios ruit, ac morientem nomine clamat:
      'hoc illud, germana, fuit? me fraude petebas?
   <span>
    675
   </span>
   hoc rogus iste mihi, hoc ignes araeque parabant?
      quid primum deserta querar? comitemne sororem
      sprevisti moriens? eadem me ad fata vocasses,
      idem ambas ferro dolor atque eadem hora tulisset.
      his etiam struxi manibus patriosque vocavi
   <span>
    680
   </span>
   voce deos, sic te ut posita, crudelis, abessem?
      exstinxti te meque, soror, populumque patresque
      Sidonios urbemque tuam. date, vulnera lymphis
      abluam et, extremus si quis super halitus errat,
      ore legam.' sic fata gradus evaserat altos,
   <span>
    685
   </span>
   semianimemque sinu germanam amplexa fovebat
      cum gemitu atque atros siccabat veste cruores.
      illa gravis oculos conata attollere rursus
      deficit; infixum stridit sub pectore vulnus.
      ter sese attollens cubitoque adnixa levavit,
   <span>
    690
   </span>
   ter revoluta toro est oculisque errantibus alto
      quaesivit caelo lucem ingemuitque reperta.
  </p>
  <p>
   Tum Iuno omnipotens longum miserata dolorem
      difficilisque obitus Irim demisit Olympo
      quae luctantem animam nexosque resolveret artus.
   <span>
    695
   </span>
   nam quia nec fato merita nec morte peribat,
      sed misera ante diem subitoque accensa furore,
      nondum illi flavum Proserpina vertice crinem
      abstulerat Stygioque caput damnaverat Orco.
      ergo Iris croceis per caelum roscida pennis
   <span>
    700
   </span>
   mille trahens varios adverso sole colores
      devolat et supra caput astitit. 'hunc ego Diti
      sacrum iussa fero teque isto corpore solvo':
      sic ait et dextra crinem secat, omnis et una
      dilapsus calor atque in ventos vita recessit.
   <span>
    705
   </span>
  </p>
 </body>
</div>