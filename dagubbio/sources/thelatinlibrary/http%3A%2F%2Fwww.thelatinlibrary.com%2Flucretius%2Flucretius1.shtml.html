<div>
 Lucretius: De Rerum Natura I
 <body>
  <p class="pagehead">
   TITI LVCRETI CARI DE RERVM NATVRA LIBER PRIMVS
  </p>
  <p class="border">
  </p>
  <p>
   Aeneadum genetrix, hominum divomque voluptas,
      alma Venus, caeli subter labentia signa
      quae mare navigerum, quae terras frugiferentis
      concelebras, per te quoniam genus omne animantum
      concipitur visitque exortum lumina solis:
   <font size="2">
    5
   </font>
   te, dea, te fugiunt venti, te nubila caeli
      adventumque tuum, tibi suavis daedala tellus
      summittit flores, tibi rident aequora ponti
      placatumque nitet diffuso lumine caelum.
      nam simul ac species patefactast verna diei
   <font size="2">
    10
   </font>
   et reserata viget genitabilis aura favoni,
      aeriae primum volucris te, diva, tuumque
      significant initum perculsae corda tua vi.
      inde ferae pecudes persultant pabula laeta
   <font size="2">
    15
   </font>
   et rapidos tranant amnis: ita capta lepore
   <font size="2">
    14
   </font>
   te sequitur cupide quo quamque inducere pergis.
   <font size="2">
    16
   </font>
   denique per maria ac montis fluviosque rapacis
      frondiferasque domos avium camposque virentis
      omnibus incutiens blandum per pectora amorem
      efficis ut cupide generatim saecla propagent.
   <font size="2">
    20
   </font>
   quae quoniam rerum naturam sola gubernas
      nec sine te quicquam dias in luminis oras
      exoritur neque fit laetum neque amabile quicquam,
      te sociam studeo scribendis versibus esse,
      quos ego de rerum natura pangere conor
   <font size="2">
    25
   </font>
   Memmiadae nostro, quem tu, dea, tempore in omni
      omnibus ornatum voluisti excellere rebus.
      quo magis aeternum da dictis, diva, leporem.
      effice ut interea fera moenera militiai
      per maria ac terras omnis sopita quiescant;
   <font size="2">
    30
   </font>
   nam tu sola potes tranquilla pace iuvare
      mortalis, quoniam belli fera moenera Mavors
      armipotens regit, in gremium qui saepe tuum se
      reiicit aeterno devictus vulnere amoris,
      atque ita suspiciens tereti cervice reposta
   <font size="2">
    35
   </font>
   pascit amore avidos inhians in te, dea, visus
      eque tuo pendet resupini spiritus ore.
      hunc tu, diva, tuo recubantem corpore sancto
      circum fusa super, suavis ex ore loquellas
      funde petens placidam Romanis, incluta, pacem;
   <font size="2">
    40
   </font>
   nam neque nos agere hoc patriai tempore iniquo
      possumus aequo animo nec Memmi clara propago
      talibus in rebus communi desse saluti.
      omnis enim per se divum natura necessest
      immortali aevo summa cum pace fruatur
   <font size="2">
    45
   </font>
   semota ab nostris rebus seiunctaque longe;
      nam privata dolore omni, privata periclis,
      ipsa suis pollens opibus, nihil indiga nostri,
      nec bene promeritis capitur nec tangitur ira.
           Humana ante oculos foede cum vita iaceret
   <font size="2">
    62
   </font>
   in terris oppressa gravi sub religione,
      quae caput a caeli regionibus ostendebat
      horribili super aspectu mortalibus instans,
   <font size="2">
    65
   </font>
   primum Graius homo mortalis tollere contra
      est oculos ausus primusque obsistere contra;
      quem neque fama deum nec fulmina nec minitanti
      murmure compressit caelum, sed eo magis acrem
      inritat animi virtutem, effringere ut arta
   <font size="2">
    70
   </font>
   naturae primus portarum claustra cupiret.
      ergo vivida vis animi pervicit et extra
      processit longe flammantia moenia mundi
      atque omne immensum peragravit mente animoque,
      unde refert nobis victor quid possit oriri,
   <font size="2">
    75
   </font>
   quid nequeat, finita potestas denique cuique
      qua nam sit ratione atque alte terminus haerens.
      quare religio pedibus subiecta vicissim
      opteritur, nos exaequat victoria caelo.
           Illud in his rebus vereor, ne forte rearis
   <font size="2">
    80
   </font>
   impia te rationis inire elementa viamque
      indugredi sceleris. quod contra saepius illa
      religio peperit scelerosa atque impia facta.
      Aulide quo pacto Triviai virginis aram
      Iphianassai turparunt sanguine foede
   <font size="2">
    85
   </font>
   ductores Danaum delecti, prima virorum.
      cui simul infula virgineos circum data comptus
      ex utraque pari malarum parte profusast,
      et maestum simul ante aras adstare parentem
      sensit et hunc propter ferrum celare ministros
   <font size="2">
    90
   </font>
   aspectuque suo lacrimas effundere civis,
      muta metu terram genibus summissa petebat.
      nec miserae prodesse in tali tempore quibat,
      quod patrio princeps donarat nomine regem;
      nam sublata virum manibus tremibundaque ad aras
   <font size="2">
    95
   </font>
   deductast, non ut sollemni more sacrorum
      perfecto posset claro comitari Hymenaeo,
      sed casta inceste nubendi tempore in ipso
      hostia concideret mactatu maesta parentis,
      exitus ut classi felix faustusque daretur.
   <font size="2">
    100
   </font>
   tantum religio potuit suadere malorum.
           Tutemet a nobis iam quovis tempore vatum
      terriloquis victus dictis desciscere quaeres.
      quippe etenim quam multa tibi iam fingere possunt
      somnia, quae vitae rationes vertere possint
   <font size="2">
    105
   </font>
   fortunasque tuas omnis turbare timore!
      et merito; nam si certam finem esse viderent
      aerumnarum homines, aliqua ratione valerent
      religionibus atque minis obsistere vatum.
      nunc ratio nulla est restandi, nulla facultas,
   <font size="2">
    110
   </font>
   aeternas quoniam poenas in morte timendum.
      ignoratur enim quae sit natura animai,
      nata sit an contra nascentibus insinuetur
      et simul intereat nobiscum morte dirempta
      an tenebras Orci visat vastasque lacunas
   <font size="2">
    115
   </font>
   an pecudes alias divinitus insinuet se,
      Ennius ut noster cecinit, qui primus amoeno
      detulit ex Helicone perenni fronde coronam,
      per gentis Italas hominum quae clara clueret;
      etsi praeterea tamen esse Acherusia templa
   <font size="2">
    120
   </font>
   Ennius aeternis exponit versibus edens,
      quo neque permaneant animae neque corpora nostra,
      sed quaedam simulacra modis pallentia miris;
      unde sibi exortam semper florentis Homeri
      commemorat speciem lacrimas effundere salsas
   <font size="2">
    125
   </font>
   coepisse et rerum naturam expandere dictis.
      qua propter bene cum superis de rebus habenda
      nobis est ratio, solis lunaeque meatus
      qua fiant ratione, et qua vi quaeque gerantur
      in terris, tunc cum primis ratione sagaci
   <font size="2">
    130
   </font>
   unde anima atque animi constet natura videndum,
      et quae res nobis vigilantibus obvia mentes
      terrificet morbo adfectis somnoque sepultis,
      cernere uti videamur eos audireque coram,
      morte obita quorum tellus amplectitur ossa.
   <font size="2">
    135
   </font>
   Quod super est, vacuas auris animumque sagacem
   <font size="2">
    50
   </font>
   semotum a curis adhibe veram ad rationem,
      ne mea dona tibi studio disposta fideli,
      intellecta prius quam sint, contempta relinquas.
      nam tibi de summa caeli ratione deumque
      disserere incipiam et rerum primordia pandam,
   <font size="2">
    55
   </font>
   unde omnis natura creet res, auctet alatque,
      quove eadem rursum natura perempta resolvat,
      quae nos materiem et genitalia corpora rebus
      reddunda in ratione vocare et semina rerum
      appellare suemus et haec eadem usurpare
   <font size="2">
    60
   </font>
   corpora prima, quod ex illis sunt omnia primis.
           Nec me animi fallit Graiorum obscura reperta
   <font size="2">
    136
   </font>
   difficile inlustrare Latinis versibus esse,
      multa novis verbis praesertim cum sit agendum
      propter egestatem linguae et rerum novitatem;
      sed tua me virtus tamen et sperata voluptas
   <font size="2">
    140
   </font>
   suavis amicitiae quemvis efferre laborem
      suadet et inducit noctes vigilare serenas
      quaerentem dictis quibus et quo carmine demum
      clara tuae possim praepandere lumina menti,
      res quibus occultas penitus convisere possis.
   <font size="2">
    145
   </font>
   hunc igitur terrorem animi tenebrasque necessest
      non radii solis neque lucida tela diei
      discutiant, sed naturae species ratioque.
           Principium cuius hinc nobis exordia sumet,
      nullam rem e nihilo gigni divinitus umquam.
   <font size="2">
    150
   </font>
   quippe ita formido mortalis continet omnis,
      quod multa in terris fieri caeloque tuentur,
      quorum operum causas nulla ratione videre
      possunt ac fieri divino numine rentur.
      quas ob res ubi viderimus nil posse creari
   <font size="2">
    156
   </font>
   de nihilo, tum quod sequimur iam rectius inde
      perspiciemus, et unde queat res quaeque creari
      et quo quaeque modo fiant opera sine divom.
   <font size="2">
    155
   </font>
   Nam si de nihilo fierent, ex omnibus rebus
   <font size="2">
    159
   </font>
   omne genus nasci posset, nil semine egeret.
      e mare primum homines, e terra posset oriri
      squamigerum genus et volucres erumpere caelo;
      armenta atque aliae pecudes, genus omne ferarum,
      incerto partu culta ac deserta tenerent.
      nec fructus idem arboribus constare solerent,
   <font size="2">
    165
   </font>
   sed mutarentur, ferre omnes omnia possent.
      quippe ubi non essent genitalia corpora cuique,
      qui posset mater rebus consistere certa?
      at nunc seminibus quia certis quaeque creantur,
      inde enascitur atque oras in luminis exit,
   <font size="2">
    170
   </font>
   materies ubi inest cuiusque et corpora prima;
      atque hac re nequeunt ex omnibus omnia gigni,
      quod certis in rebus inest secreta facultas.
           Praeterea cur vere rosam, frumenta calore,
      vites autumno fundi suadente videmus,
   <font size="2">
    175
   </font>
   si non, certa suo quia tempore semina rerum
      cum confluxerunt, patefit quod cumque creatur,
      dum tempestates adsunt et vivida tellus
      tuto res teneras effert in luminis oras?
      quod si de nihilo fierent, subito exorerentur
   <font size="2">
    180
   </font>
   incerto spatio atque alienis partibus anni,
      quippe ubi nulla forent primordia, quae genitali
      concilio possent arceri tempore iniquo.
           Nec porro augendis rebus spatio foret usus
      seminis ad coitum, si e nilo crescere possent;
   <font size="2">
    185
   </font>
   nam fierent iuvenes subito ex infantibus parvis
      e terraque exorta repente arbusta salirent.
      quorum nil fieri manifestum est, omnia quando
      paulatim crescunt, ut par est semine certo,
      crescentesque genus servant; ut noscere possis
   <font size="2">
    190
   </font>
   quicque sua de materia grandescere alique.
           Huc accedit uti sine certis imbribus anni
      laetificos nequeat fetus submittere tellus
      nec porro secreta cibo natura animantum
      propagare genus possit vitamque tueri;
   <font size="2">
    195
   </font>
   ut potius multis communia corpora rebus
      multa putes esse, ut verbis elementa videmus,
      quam sine principiis ullam rem existere posse.
           Denique cur homines tantos natura parare
      non potuit, pedibus qui pontum per vada possent
   <font size="2">
    200
   </font>
   transire et magnos manibus divellere montis
      multaque vivendo vitalia vincere saecla,
      si non, materies quia rebus reddita certast
      gignundis, e qua constat quid possit oriri?
      nil igitur fieri de nilo posse fatendumst,
   <font size="2">
    205
   </font>
   semine quando opus est rebus, quo quaeque creatae
      aeris in teneras possint proferrier auras.
           Postremo quoniam incultis praestare videmus
      culta loca et manibus melioris reddere fetus,
      esse videlicet in terris primordia rerum
   <font size="2">
    210
   </font>
   quae nos fecundas vertentes vomere glebas
      terraique solum subigentes cimus ad ortus;
      quod si nulla forent, nostro sine quaeque labore
      sponte sua multo fieri meliora videres.
           Huc accedit uti quicque in sua corpora rursum
   <font size="2">
    215
   </font>
   dissoluat natura neque ad nihilum interemat res.
      nam siquid mortale e cunctis partibus esset,
      ex oculis res quaeque repente erepta periret;
      nulla vi foret usus enim, quae partibus eius
      discidium parere et nexus exsolvere posset.
   <font size="2">
    220
   </font>
   quod nunc, aeterno quia constant semine quaeque,
      donec vis obiit, quae res diverberet ictu
      aut intus penetret per inania dissoluatque,
      nullius exitium patitur natura videri.
           Praeterea quae cumque vetustate amovet aetas,
   <font size="2">
    225
   </font>
   si penitus peremit consumens materiem omnem,
      unde animale genus generatim in lumina vitae
      redducit Venus, aut redductum daedala tellus
      unde alit atque auget generatim pabula praebens?
      unde mare ingenuei fontes externaque longe
   <font size="2">
    230
   </font>
   flumina suppeditant? unde aether sidera pascit?
      omnia enim debet, mortali corpore quae sunt,
      infinita aetas consumpse ante acta diesque.
      quod si in eo spatio atque ante acta aetate fuere
      e quibus haec rerum consistit summa refecta,
   <font size="2">
    235
   </font>
   inmortali sunt natura praedita certe.
      haud igitur possunt ad nilum quaeque reverti.
           Denique res omnis eadem vis causaque volgo
      conficeret, nisi materies aeterna teneret,
      inter se nexus minus aut magis indupedita;
   <font size="2">
    240
   </font>
   tactus enim leti satis esset causa profecto,
      quippe ubi nulla forent aeterno corpore, quorum
      contextum vis deberet dissolvere quaeque.
      at nunc, inter se quia nexus principiorum
      dissimiles constant aeternaque materies est,
   <font size="2">
    245
   </font>
   incolumi remanent res corpore, dum satis acris
      vis obeat pro textura cuiusque reperta.
      haud igitur redit ad nihilum res ulla, sed omnes
      discidio redeunt in corpora materiai.
      postremo pereunt imbres, ubi eos pater aether
   <font size="2">
    250
   </font>
   in gremium matris terrai praecipitavit;
      at nitidae surgunt fruges ramique virescunt
      arboribus, crescunt ipsae fetuque gravantur.
      hinc alitur porro nostrum genus atque ferarum,
      hinc laetas urbes pueris florere videmus
   <font size="2">
    255
   </font>
   frondiferasque novis avibus canere undique silvas,
      hinc fessae pecudes pinguis per pabula laeta
      corpora deponunt et candens lacteus umor
      uberibus manat distentis, hinc nova proles
      artubus infirmis teneras lasciva per herbas
   <font size="2">
    260
   </font>
   ludit lacte mero mentes perculsa novellas.
      haud igitur penitus pereunt quaecumque videntur,
      quando alit ex alio reficit natura nec ullam
      rem gigni patitur nisi morte adiuta aliena.
           Nunc age, res quoniam docui non posse creari
   <font size="2">
    265
   </font>
   de nihilo neque item genitas ad nil revocari,
      ne qua forte tamen coeptes diffidere dictis,
      quod nequeunt oculis rerum primordia cerni,
      accipe praeterea quae corpora tute necessest
      confiteare esse in rebus nec posse videri.
   <font size="2">
    270
   </font>
   Principio venti vis verberat incita corpus
      ingentisque ruit navis et nubila differt,
      inter dum rapido percurrens turbine campos
      arboribus magnis sternit montisque supremos
      silvifragis vexat flabris: ita perfurit acri
   <font size="2">
    275
   </font>
   cum fremitu saevitque minaci murmure pontus.
      sunt igitur venti ni mirum corpora caeca,
      quae mare, quae terras, quae denique nubila caeli
      verrunt ac subito vexantia turbine raptant,
      nec ratione fluunt alia stragemque propagant
   <font size="2">
    280
   </font>
   et cum mollis aquae fertur natura repente
      flumine abundanti, quam largis imbribus auget
      montibus ex altis magnus decursus aquai
      fragmina coniciens silvarum arbustaque tota,
      nec validi possunt pontes venientis aquai
   <font size="2">
    285
   </font>
   vim subitam tolerare: ita magno turbidus imbri
      molibus incurrit validis cum viribus amnis,
      dat sonitu magno stragem volvitque sub undis
      grandia saxa, ruit qua quidquid fluctibus obstat.
      sic igitur debent venti quoque flamina ferri,
   <font size="2">
    290
   </font>
   quae vel uti validum cum flumen procubuere
      quam libet in partem, trudunt res ante ruuntque
      impetibus crebris, inter dum vertice torto
      corripiunt rapidique rotanti turbine portant.
      quare etiam atque etiam sunt venti corpora caeca,
   <font size="2">
    295
   </font>
   quandoquidem factis et moribus aemula magnis
      amnibus inveniuntur, aperto corpore qui sunt.
           Tum porro varios rerum sentimus odores
      nec tamen ad naris venientis cernimus umquam
      nec calidos aestus tuimur nec frigora quimus
   <font size="2">
    300
   </font>
   usurpare oculis nec voces cernere suemus;
      quae tamen omnia corporea constare necessest
      natura, quoniam sensus inpellere possunt;
      tangere enim et tangi, nisi corpus, nulla potest res.
           Denique fluctifrago suspensae in litore vestis
   <font size="2">
    305
   </font>
   uvescunt, eaedem dispansae in sole serescunt.
      at neque quo pacto persederit umor aquai
      visumst nec rursum quo pacto fugerit aestu.
      in parvas igitur partis dispergitur umor,
      quas oculi nulla possunt ratione videre.
   <font size="2">
    310
   </font>
   quin etiam multis solis redeuntibus annis
      anulus in digito subter tenuatur habendo,
      stilicidi casus lapidem cavat, uncus aratri
      ferreus occulte decrescit vomer in arvis,
      strataque iam volgi pedibus detrita viarum
   <font size="2">
    315
   </font>
   saxea conspicimus; tum portas propter aena
      signa manus dextras ostendunt adtenuari
      saepe salutantum tactu praeterque meantum.
      haec igitur minui, cum sint detrita, videmus.
      sed quae corpora decedant in tempore quoque,
   <font size="2">
    320
   </font>
   invida praeclusit speciem natura videndi.
           Postremo quae cumque dies naturaque rebus
      paulatim tribuit moderatim crescere cogens,
      nulla potest oculorum acies contenta tueri,
      nec porro quae cumque aevo macieque senescunt,
   <font size="2">
    325
   </font>
   nec, mare quae impendent, vesco sale saxa peresa
      quid quoque amittant in tempore cernere possis.
      corporibus caecis igitur natura gerit res.
           Nec tamen undique corporea stipata tenentur
      omnia natura; namque est in rebus inane.
   <font size="2">
    330
   </font>
   quod tibi cognosse in multis erit utile rebus
      nec sinet errantem dubitare et quaerere semper
      de summa rerum et nostris diffidere dictis.
      qua propter locus est intactus inane vacansque.
      quod si non esset, nulla ratione moveri
   <font size="2">
    335
   </font>
   res possent; namque officium quod corporis exstat,
      officere atque obstare, id in omni tempore adesset
      omnibus; haud igitur quicquam procedere posset,
      principium quoniam cedendi nulla daret res.
      at nunc per maria ac terras sublimaque caeli
   <font size="2">
    340
   </font>
   multa modis multis varia ratione moveri
      cernimus ante oculos, quae, si non esset inane,
      non tam sollicito motu privata carerent
      quam genita omnino nulla ratione fuissent,
      undique materies quoniam stipata quiesset.
   <font size="2">
    345
   </font>
   Praeterea quamvis solidae res esse putentur,
      hinc tamen esse licet raro cum corpore cernas.
      in saxis ac speluncis permanat aquarum
      liquidus umor et uberibus flent omnia guttis.
      dissipat in corpus sese cibus omne animantum;
   <font size="2">
    350
   </font>
   crescunt arbusta et fetus in tempore fundunt,
      quod cibus in totas usque ab radicibus imis
      per truncos ac per ramos diffunditur omnis.
      inter saepta meant voces et clausa domorum
      transvolitant, rigidum permanat frigus ad ossa.
   <font size="2">
    355
   </font>
   quod nisi inania sint, qua possent corpora quaeque
      transire, haud ulla fieri ratione videres.
           Denique cur alias aliis praestare videmus
      pondere res rebus nihilo maiore figura?
      nam si tantundemst in lanae glomere quantum
   <font size="2">
    360
   </font>
   corporis in plumbo est, tantundem pendere par est,
      corporis officiumst quoniam premere omnia deorsum,
      contra autem natura manet sine pondere inanis.
      ergo quod magnumst aeque leviusque videtur,
      ni mirum plus esse sibi declarat inanis;
   <font size="2">
    365
   </font>
   at contra gravius plus in se corporis esse
      dedicat et multo vacui minus intus habere.
      est igitur ni mirum id quod ratione sagaci
      quaerimus, admixtum rebus, quod inane vocamus.
           Illud in his rebus ne te deducere vero
   <font size="2">
    370
   </font>
   possit, quod quidam fingunt, praecurrere cogor.
      cedere squamigeris latices nitentibus aiunt
      et liquidas aperire vias, quia post loca pisces
      linquant, quo possint cedentes confluere undae;
      sic alias quoque res inter se posse moveri
   <font size="2">
    375
   </font>
   et mutare locum, quamvis sint omnia plena.
      scilicet id falsa totum ratione receptumst.
      nam quo squamigeri poterunt procedere tandem,
      ni spatium dederint latices? concedere porro
      quo poterunt undae, cum pisces ire nequibunt?
   <font size="2">
    380
   </font>
   aut igitur motu privandumst corpora quaeque
      aut esse admixtum dicundumst rebus inane,
      unde initum primum capiat res quaeque movendi.
           Postremo duo de concursu corpora lata
      si cita dissiliant, nempe aer omne necessest,
   <font size="2">
    385
   </font>
   inter corpora quod fiat, possidat inane.
      is porro quamvis circum celerantibus auris
      confluat, haud poterit tamen uno tempore totum
      compleri spatium; nam primum quemque necessest
      occupet ille locum, deinde omnia possideantur.
   <font size="2">
    390
   </font>
   quod si forte aliquis, cum corpora dissiluere,
      tum putat id fieri quia se condenseat aer,
      errat; nam vacuum tum fit quod non fuit ante
      et repletur item vacuum quod constitit ante,
      nec tali ratione potest denserier aer
   <font size="2">
    395
   </font>
   nec, si iam posset, sine inani posset, opinor,
      ipse in se trahere et partis conducere in unum.
           Qua propter, quamvis causando multa moreris,
      esse in rebus inane tamen fateare necessest.
      multaque praeterea tibi possum commemorando
   <font size="2">
    400
   </font>
   argumenta fidem dictis conradere nostris.
      verum animo satis haec vestigia parva sagaci
      sunt, per quae possis cognoscere cetera tute.
      namque canes ut montivagae persaepe ferai
      naribus inveniunt intectas fronde quietes,
   <font size="2">
    405
   </font>
   cum semel institerunt vestigia certa viai,
      sic alid ex alio per te tute ipse videre
      talibus in rebus poteris caecasque latebras
      insinuare omnis et verum protrahere inde.
      quod si pigraris paulumve recesseris ab re,
   <font size="2">
    410
   </font>
   hoc tibi de plano possum promittere, Memmi:
      usque adeo largos haustus e fontibus magnis
      lingua meo suavis diti de pectore fundet,
      ut verear ne tarda prius per membra senectus
      serpat et in nobis vitai claustra resolvat,
   <font size="2">
    415
   </font>
   quam tibi de quavis una re versibus omnis
      argumentorum sit copia missa per auris.
           Sed nunc ut repetam coeptum pertexere dictis,
      omnis ut est igitur per se natura duabus
      constitit in rebus; nam corpora sunt et inane,
   <font size="2">
    420
   </font>
   haec in quo sita sunt et qua diversa moventur.
      corpus enim per se communis dedicat esse
      sensus; cui nisi prima fides fundata valebit,
      haut erit occultis de rebus quo referentes
      confirmare animi quicquam ratione queamus.
   <font size="2">
    425
   </font>
   tum porro locus ac spatium, quod inane vocamus,
      si nullum foret, haut usquam sita corpora possent
      esse neque omnino quoquam diversa meare;
      id quod iam supera tibi paulo ostendimus ante.
      praeterea nihil est quod possis dicere ab omni
   <font size="2">
    430
   </font>
   corpore seiunctum secretumque esse ab inani,
      quod quasi tertia sit numero natura reperta.
      nam quod cumque erit, esse aliquid debebit id ipsum
      augmine vel grandi vel parvo denique, dum sit;
      cui si tactus erit quamvis levis exiguusque,
   <font size="2">
    435
   </font>
   corporis augebit numerum summamque sequetur;
      sin intactile erit, nulla de parte quod ullam
      rem prohibere queat per se transire meantem,
      scilicet hoc id erit, vacuum quod inane vocamus.
           Praeterea per se quod cumque erit, aut faciet quid
   <font size="2">
    440
   </font>
   aut aliis fungi debebit agentibus ipsum
      aut erit ut possint in eo res esse gerique.
      at facere et fungi sine corpore nulla potest res
      nec praebere locum porro nisi inane vacansque.
      ergo praeter inane et corpora tertia per se
   <font size="2">
    445
   </font>
   nulla potest rerum in numero natura relinqui,
      nec quae sub sensus cadat ullo tempore nostros
      nec ratione animi quam quisquam possit apisci.
           Nam quae cumque cluent, aut his coniuncta duabus
      rebus ea invenies aut horum eventa videbis.
   <font size="2">
    450
   </font>
   coniunctum est id quod nusquam sine permitiali
      discidio potis est seiungi seque gregari,
      pondus uti saxis, calor ignis, liquor aquai,
      tactus corporibus cunctis, intactus inani.
      servitium contra paupertas divitiaeque,
   <font size="2">
    455
   </font>
   libertas bellum concordia cetera quorum
      adventu manet incolumis natura abituque,
      haec soliti sumus, ut par est, eventa vocare.
      tempus item per se non est, sed rebus ab ipsis
      consequitur sensus, transactum quid sit in aevo,
   <font size="2">
    460
   </font>
   tum quae res instet, quid porro deinde sequatur;
      nec per se quemquam tempus sentire fatendumst
      semotum ab rerum motu placidaque quiete.
      denique Tyndaridem raptam belloque subactas
      Troiiugenas gentis cum dicunt esse, videndumst
   <font size="2">
    465
   </font>
   ne forte haec per se cogant nos esse fateri,
      quando ea saecla hominum, quorum haec eventa fuerunt,
      inrevocabilis abstulerit iam praeterita aetas;
      namque aliud terris, aliud regionibus ipsis
      eventum dici poterit quod cumque erit actum.
   <font size="2">
    470
   </font>
   denique materies si rerum nulla fuisset
      nec locus ac spatium, res in quo quaeque geruntur,
      numquam Tyndaridis forma conflatus amore
      ignis Alexandri Phrygio sub pectore gliscens
      clara accendisset saevi certamina belli
   <font size="2">
    475
   </font>
   nec clam durateus Troiianis Pergama partu
      inflammasset equos nocturno Graiiugenarum;
      perspicere ut possis res gestas funditus omnis
      non ita uti corpus per se constare neque esse
      nec ratione cluere eadem qua constet inane,
   <font size="2">
    480
   </font>
   sed magis ut merito possis eventa vocare
      corporis atque loci, res in quo quaeque gerantur.
           Corpora sunt porro partim primordia rerum,
      partim concilio quae constant principiorum.
      sed quae sunt rerum primordia, nulla potest vis
   <font size="2">
    485
   </font>
   stinguere; nam solido vincunt ea corpore demum.
      etsi difficile esse videtur credere quicquam
      in rebus solido reperiri corpore posse.
      transit enim fulmen caeli per saepta domorum
      clamor ut ac voces, ferrum candescit in igni
   <font size="2">
    490
   </font>
   dissiliuntque fero ferventi saxa vapore;
      cum labefactatus rigor auri solvitur aestu,
      tum glacies aeris flamma devicta liquescit;
      permanat calor argentum penetraleque frigus,
      quando utrumque manu retinentes pocula rite
   <font size="2">
    495
   </font>
   sensimus infuso lympharum rore superne.
      usque adeo in rebus solidi nihil esse videtur.
      sed quia vera tamen ratio naturaque rerum
      cogit, ades, paucis dum versibus expediamus
      esse ea quae solido atque aeterno corpore constent,
   <font size="2">
    500
   </font>
   semina quae rerum primordiaque esse docemus,
      unde omnis rerum nunc constet summa creata.
           Principio quoniam duplex natura duarum
      dissimilis rerum longe constare repertast,
      corporis atque loci, res in quo quaeque geruntur,
   <font size="2">
    505
   </font>
   esse utramque sibi per se puramque necessest.
      nam qua cumque vacat spatium, quod inane vocamus,
      corpus ea non est; qua porro cumque tenet se
      corpus, ea vacuum nequaquam constat inane.
      sunt igitur solida ac sine inani corpora prima.
   <font size="2">
    510
   </font>
   Praeterea quoniam genitis in rebus inanest,
      materiem circum solidam constare necessest;
      nec res ulla potest vera ratione probari
      corpore inane suo celare atque intus habere,
      si non, quod cohibet, solidum constare relinquas.
   <font size="2">
    515
   </font>
   id porro nihil esse potest nisi materiai
      concilium, quod inane queat rerum cohibere.
      materies igitur, solido quae corpore constat,
      esse aeterna potest, cum cetera dissoluantur.
           Tum porro si nil esset quod inane vocaret,
   <font size="2">
    520
   </font>
   omne foret solidum; nisi contra corpora certa
      essent quae loca complerent quae cumque tenerent
      omne quod est spatium, vacuum constaret inane.
      alternis igitur ni mirum corpus inani
      distinctum, quoniam nec plenum naviter extat
   <font size="2">
    525
   </font>
   nec porro vacuum; sunt ergo corpora certa,
      quae spatium pleno possint distinguere inane.
      haec neque dissolui plagis extrinsecus icta
      possunt nec porro penitus penetrata retexi
      nec ratione queunt alia temptata labare;
   <font size="2">
    530
   </font>
   id quod iam supra tibi paulo ostendimus ante.
      nam neque conlidi sine inani posse videtur
      quicquam nec frangi nec findi in bina secando
      nec capere umorem neque item manabile frigus
      nec penetralem ignem, quibus omnia conficiuntur.
   <font size="2">
    535
   </font>
   et quo quaeque magis cohibet res intus inane,
      tam magis his rebus penitus temptata labascit.
      ergo si solida ac sine inani corpora prima
      sunt ita uti docui, sint haec aeterna necessest.
           Praeterea nisi materies aeterna fuisset,
   <font size="2">
    540
   </font>
   antehac ad nihilum penitus res quaeque redissent
      de nihiloque renata forent quae cumque videmus.
      at quoniam supra docui nil posse creari
      de nihilo neque quod genitumst ad nil revocari,
      esse inmortali primordia corpore debent,
   <font size="2">
    545
   </font>
   dissolui quo quaeque supremo tempore possint,
      materies ut subpeditet rebus reparandis.
      sunt igitur solida primordia simplicitate
      nec ratione queunt alia servata per aevom
      ex infinito iam tempore res reparare.
   <font size="2">
    550
   </font>
   denique si nullam finem natura parasset
      frangendis rebus, iam corpora materiai
      usque redacta forent aevo frangente priore,
      ut nihil ex illis a certo tempore posset
      conceptum summum aetatis pervadere finem.
   <font size="2">
    555
   </font>
   nam quidvis citius dissolvi posse videmus
      quam rursus refici; qua propter longa diei
      infinita aetas ante acti temporis omnis
      quod fregisset adhuc disturbans dissoluensque,
      numquam relicuo reparari tempore posset.
   <font size="2">
    560
   </font>
   at nunc ni mirum frangendi reddita finis
      certa manet, quoniam refici rem quamque videmus
      et finita simul generatim tempora rebus
      stare, quibus possint aevi contingere florem.
           Huc accedit uti, solidissima materiai
   <font size="2">
    565
   </font>
   corpora cum constant, possint tamen omnia reddi,
      mollia quae fiunt, aer aqua terra vapores,
      quo pacto fiant et qua vi quaeque gerantur,
      admixtum quoniam semel est in rebus inane.
      at contra si mollia sint primordia rerum,
   <font size="2">
    570
   </font>
   unde queant validi silices ferrumque creari,
      non poterit ratio reddi; nam funditus omnis
      principio fundamenti natura carebit.
      sunt igitur solida pollentia simplicitate,
      quorum condenso magis omnia conciliatu
   <font size="2">
    575
   </font>
   artari possunt validasque ostendere viris.
      porro si nullast frangendis reddita finis
      corporibus, tamen ex aeterno tempore quaeque
      nunc etiam superare necessest corpora rebus,
      quae non dum clueant ullo temptata periclo.
   <font size="2">
    580
   </font>
   at quoniam fragili natura praedita constant,
      discrepat aeternum tempus potuisse manere
      innumerabilibus plagis vexata per aevom.
           Denique iam quoniam generatim reddita finis
      crescendi rebus constat vitamque tenendi,
   <font size="2">
    585
   </font>
   et quid quaeque queant per foedera naturai,
      quid porro nequeant, sancitum quando quidem extat,
      nec commutatur quicquam, quin omnia constant
      usque adeo, variae volucres ut in ordine cunctae
      ostendant maculas generalis corpore inesse,
   <font size="2">
    590
   </font>
   inmutabilis materiae quoque corpus habere
      debent ni mirum; nam si primordia rerum
      commutari aliqua possent ratione revicta,
      incertum quoque iam constet quid possit oriri,
      quid nequeat, finita potestas denique cuique
   <font size="2">
    595
   </font>
   qua nam sit ratione atque alte terminus haerens,
      nec totiens possent generatim saecla referre
      naturam mores victum motusque parentum.
           Tum porro quoniam est extremum quodque cacumen
      corporis illius, quod nostri cernere sensus
   <font size="2">
    600
   </font>
   iam nequeunt, id ni mirum sine partibus extat
      et minima constat natura nec fuit umquam
      per se secretum neque post hac esse valebit,
      alterius quoniamst ipsum pars primaque et una,
      inde aliae atque aliae similes ex ordine partes
   <font size="2">
    605
   </font>
   agmine condenso naturam corporis explent;
      quae quoniam per se nequeunt constare, necessest
      haerere unde queant nulla ratione revelli.
      sunt igitur solida primordia simplicitate,
      quae minimis stipata cohaerent partibus arte.
   <font size="2">
    610
   </font>
   non ex illorum conventu conciliata,
      sed magis aeterna pollentia simplicitate,
      unde neque avelli quicquam neque deminui iam
      concedit natura reservans semina rebus.
           Praeterea nisi erit minimum, parvissima quaeque
   <font size="2">
    615
   </font>
   corpora constabunt ex partibus infinitis,
      quippe ubi dimidiae partis pars semper habebit
      dimidiam partem nec res praefiniet ulla.
      ergo rerum inter summam minimamque quod escit,
      nil erit ut distet; nam quamvis funditus omnis
   <font size="2">
    620
   </font>
   summa sit infinita, tamen, parvissima quae sunt,
      ex infinitis constabunt partibus aeque.
      quod quoniam ratio reclamat vera negatque
      credere posse animum, victus fateare necessest
      esse ea quae nullis iam praedita partibus extent
   <font size="2">
    625
   </font>
   et minima constent natura. quae quoniam sunt,
      illa quoque esse tibi solida atque aeterna fatendum.
           Denique si minimas in partis cuncta resolvi
      cogere consuesset rerum natura creatrix,
      iam nihil ex illis eadem reparare valeret
   <font size="2">
    630
   </font>
   propterea quia, quae nullis sunt partibus aucta,
      non possunt ea quae debet genitalis habere
      materies, varios conexus pondera plagas
      concursus motus, per quas res quaeque geruntur.
           Quapropter qui materiem rerum esse putarunt
   <font size="2">
    635
   </font>
   ignem atque ex igni summam consistere solo,
      magno opere a vera lapsi ratione videntur.
      Heraclitus init quorum dux proelia primus,
      clarus &lt;ob&gt; obscuram linguam magis inter inanis
      quamde gravis inter Graios, qui vera requirunt;
   <font size="2">
    640
   </font>
   omnia enim stolidi magis admirantur amantque,
      inversis quae sub verbis latitantia cernunt,
      veraque constituunt quae belle tangere possunt
      auris et lepido quae sunt fucata sonore.
           Nam cur tam variae res possent esse, requiro,
   <font size="2">
    645
   </font>
   ex uno si sunt igni puroque creatae?
      nil prodesset enim calidum denserier ignem
      nec rare fieri, si partes ignis eandem
      naturam quam totus habet super ignis haberent.
      acrior ardor enim conductis partibus esset,
   <font size="2">
    650
   </font>
   languidior porro disiectis &lt;dis&gt;que supatis.
      amplius hoc fieri nihil est quod posse rearis
      talibus in causis, ne dum variantia rerum
      tanta queat densis rarisque ex ignibus esse.
           Id quoque: si faciant admixtum rebus inane,
   <font size="2">
    655
   </font>
   denseri poterunt ignes rarique relinqui;
      sed quia multa sibi cernunt contraria quae sint
      et fugitant in rebus inane relinquere purum,
      ardua dum metuunt, amittunt vera viai
      nec rursum cernunt exempto rebus inane
   <font size="2">
    660
   </font>
   omnia denseri fierique ex omnibus unum
      corpus, nil ab se quod possit mittere raptim,
      aestifer ignis uti lumen iacit atque vaporem,
      ut videas non e stipatis partibus esse.
           Quod si forte alia credunt ratione potesse
   <font size="2">
    665
   </font>
   ignis in coetu stingui mutareque corpus,
      scilicet ex nulla facere id si parte reparcent,
      occidet ad nihilum ni mirum funditus ardor
      omnis et &lt;e&gt; nihilo fient quae cumque creantur;
      nam quod cumque suis mutatum finibus exit,
   <font size="2">
    670
   </font>
   continuo hoc mors est illius quod fuit ante.
      proinde aliquid superare necesse est incolume ollis,
      ne tibi res redeant ad nilum funditus omnes
      de nihiloque renata vigescat copia rerum.
           Nunc igitur quoniam certissima corpora quaedam
   <font size="2">
    675
   </font>
   sunt, quae conservant naturam semper eandem,
      quorum abitu aut aditu mutatoque ordine mutant
      naturam res et convertunt corpora sese,
      scire licet non esse haec ignea corpora rerum.
      nil referret enim quaedam decedere, abire
   <font size="2">
    680
   </font>
   atque alia adtribui mutarique ordine quaedam,
      si tamen ardoris naturam cuncta tenerent;
      ignis enim foret omnimodis quod cumque crearet.
      verum, ut opinor, itast: sunt quaedam corpora, quorum
      concursus motus ordo positura figurae
   <font size="2">
    685
   </font>
   efficiunt ignis mutatoque ordine mutant
      naturam neque sunt igni simulata neque ulli
      praeterea rei quae corpora mittere possit
      sensibus et nostros adiectu tangere tactus.
      dicere porro ignem res omnis esse neque ullam
   <font size="2">
    690
   </font>
   rem veram in numero rerum constare nisi ignem,
      quod facit hic idem, perdelirum esse videtur.
      nam contra sensus ab sensibus ipse repugnat
      et labefactat eos, unde omnia credita pendent,
      unde hic cognitus est ipsi quem nominat ignem;
   <font size="2">
    695
   </font>
   credit enim sensus ignem cognoscere vere,
      cetera non credit, quae nilo clara minus sunt.
      quod mihi cum vanum tum delirum esse videtur;
      quo referemus enim? quid nobis certius ipsis
      sensibus esse potest, qui vera ac falsa notemus?
   <font size="2">
    700
   </font>
   Praeterea quare quisquam magis omnia tollat
      et velit ardoris naturam linquere solam,
      quam neget esse ignis, &lt;aliam&gt; tamen esse relinquat?
      aequa videtur enim dementia dicere utrumque.
           Quapropter qui materiem rerum esse putarunt
   <font size="2">
    705
   </font>
   ignem atque ex igni summam consistere posse,
      et qui principium gignundis aera rebus
      constituere aut umorem qui cumque putarunt
      fingere res ipsum per se terramve creare
      omnia et in rerum naturas vertier omnis,
   <font size="2">
    710
   </font>
   magno opere a vero longe derrasse videntur.
      adde etiam qui conduplicant primordia rerum
      aera iungentes igni terramque liquori,
      et qui quattuor ex rebus posse omnia rentur
      ex igni terra atque anima procrescere et imbri.
   <font size="2">
    715
   </font>
   quorum Acragantinus cum primis Empedocles est,
      insula quem triquetris terrarum gessit in oris,
      quam fluitans circum magnis anfractibus aequor
      Ionium glaucis aspargit virus ab undis
      angustoque fretu rapidum mare dividit undis
   <font size="2">
    720
   </font>
   Aeoliae terrarum oras a finibus eius.
      hic est vasta Charybdis et hic Aetnaea minantur
      murmura flammarum rursum se colligere iras,
      faucibus eruptos iterum vis ut vomat ignis
      ad caelumque ferat flammai fulgura rursum.
   <font size="2">
    725
   </font>
   quae cum magna modis multis miranda videtur
      gentibus humanis regio visendaque fertur
      rebus opima bonis, multa munita virum vi,
      nil tamen hoc habuisse viro praeclarius in se
      nec sanctum magis et mirum carumque videtur.
   <font size="2">
    730
   </font>
   carmina quin etiam divini pectoris eius
      vociferantur et exponunt praeclara reperta,
      ut vix humana videatur stirpe creatus.
           Hic tamen et supra quos diximus inferiores
      partibus egregie multis multoque minores,
   <font size="2">
    735
   </font>
   quamquam multa bene ac divinitus invenientes
      ex adyto tam quam cordis responsa dedere
      sanctius et multo certa ratione magis quam
      Pythia quae tripodi a Phoebi lauroque profatur,
      principiis tamen in rerum fecere ruinas
   <font size="2">
    740
   </font>
   et graviter magni magno cecidere ibi casu.
      Primum quod motus exempto rebus inani
      constituunt et res mollis rarasque relinquunt
      aera solem ignem terras animalia frugis
      nec tamen admiscent in eorum corpus inane;
   <font size="2">
    745
   </font>
   deinde quod omnino finem non esse secandis
      corporibus facient neque pausam stare fragori
      nec prorsum in rebus minimum consistere qui&lt;cquam&gt;,
      cum videamus id extremum cuiusque cacumen
      esse quod ad sensus nostros minimum esse videtur,
   <font size="2">
    750
   </font>
   conicere ut possis ex hoc, quae cernere non quis
      extremum quod habent, minimum consistere &lt;rerum&gt;.
           Huc accedit item, quoniam primordia rerum
      mollia constituunt, quae nos nativa videmus
      esse et mortali cum corpore, funditus ut qui
   <font size="2">
    755
   </font>
   debeat ad nihilum iam rerum summa reverti
      de nihiloque renata vigescere copia rerum;
      quorum utrumque quid a vero iam distet habebis.
           Deinde inimica modis multis sunt atque veneno
      ipsa sibi inter se; quare aut congressa peribunt
   <font size="2">
    760
   </font>
   aut ita diffugient, ut tempestate coacta
      fulmina diffugere atque imbris ventosque videmus.
           Denique quattuor ex rebus si cuncta creantur
      atque in eas rursum res omnia dissoluuntur,
      qui magis illa queunt rerum primordia dici
   <font size="2">
    765
   </font>
   quam contra res illorum retroque putari?
      alternis gignuntur enim mutantque colorem
      et totam inter se naturam tempore ab omni.
      [fulmina diffugere atque imbris ventosque videmus.]
      sin ita forte putas ignis terraeque coire
   <font size="2">
    770
   </font>
   corpus et aerias auras roremque liquoris,
      nil in concilio naturam ut mutet eorum,
      nulla tibi ex illis poterit res esse creata,
      non animans, non exanimo cum corpore, ut arbos;
      quippe suam quicque in coetu variantis acervi
   <font size="2">
    775
   </font>
   naturam ostendet mixtusque videbitur aer
      cum terra simul et quodam cum rore manere.
      at primordia gignundis in rebus oportet
      naturam clandestinam caecamque adhibere,
      emineat ne quid, quod contra pugnet et obstet
   <font size="2">
    780
   </font>
   quo minus esse queat proprie quodcumque creatur.
           Quin etiam repetunt a caelo atque ignibus eius
      et primum faciunt ignem se vertere in auras
      aeris, hinc imbrem gigni terramque creari
      ex imbri retroque a terra cuncta reverti,
   <font size="2">
    785
   </font>
   umorem primum, post aera, deinde calorem,
      nec cessare haec inter se mutare, meare
      a caelo ad terram, de terra ad sidera mundi.
      quod facere haud ullo debent primordia pacto.
      immutabile enim quiddam superare necessest,
   <font size="2">
    790
   </font>
   ne res ad nihilum redigantur funditus omnes;
      nam quod cumque suis mutatum finibus exit,
      continuo hoc mors est illius quod fuit ante.
      quapropter quoniam quae paulo diximus ante
      in commutatum veniunt, constare necessest
   <font size="2">
    795
   </font>
   ex aliis ea, quae nequeant convertier usquam,
      ne tibi res redeant ad nilum funditus omnis;
      quin potius tali natura praedita quaedam
      corpora constituas, ignem si forte crearint,
      posse eadem demptis paucis paucisque tributis,
   <font size="2">
    800
   </font>
   ordine mutato et motu, facere aeris auras,
      sic alias aliis rebus mutarier omnis?
           'At manifesta palam res indicat' inquis 'in auras
      aeris e terra res omnis crescere alique;
      et nisi tempestas indulget tempore fausto
   <font size="2">
    805
   </font>
   imbribus, ut tabe nimborum arbusta vacillent,
      solque sua pro parte fovet tribuitque calorem,
      crescere non possint fruges arbusta animantis.'
      scilicet et nisi nos cibus aridus et tener umor
      adiuvet, amisso iam corpore vita quoque omnis
   <font size="2">
    810
   </font>
   omnibus e nervis atque ossibus exsoluatur;
      adiutamur enim dubio procul atque alimur nos
      certis ab rebus, certis aliae atque aliae res.
      ni mirum quia multa modis communia multis
      multarum rerum in rebus primordia mixta
   <font size="2">
    815
   </font>
   sunt, ideo variis variae res rebus aluntur.
      atque eadem magni refert primordia saepe
      cum quibus et quali positura contineantur
      et quos inter se dent motus accipiantque;
      namque eadem caelum mare terras flumina solem
   <font size="2">
    820
   </font>
   constituunt, eadem fruges arbusta animantis,
      verum aliis alioque modo commixta moventur.
      quin etiam passim nostris in versibus ipsis
      multa elementa vides multis communia verbis,
      cum tamen inter se versus ac verba necessest
   <font size="2">
    825
   </font>
   confiteare et re et sonitu distare sonanti.
      tantum elementa queunt permutato ordine solo;
      at rerum quae sunt primordia, plura adhibere
      possunt unde queant variae res quaeque creari.
           Nunc et Anaxagorae scrutemur homoeomerian
   <font size="2">
    830
   </font>
   quam Grai memorant nec nostra dicere lingua
      concedit nobis patrii sermonis egestas,
      sed tamen ipsam rem facilest exponere verbis.
      principio, rerum quam dicit homoeomerian,
      ossa videlicet e pauxillis atque minutis
   <font size="2">
    835
   </font>
   ossibus hic et de pauxillis atque minutis
      visceribus viscus gigni sanguenque creari
      sanguinis inter se multis coeuntibus guttis
      ex aurique putat micis consistere posse
      aurum et de terris terram concrescere parvis,
   <font size="2">
    840
   </font>
   ignibus ex ignis, umorem umoribus esse,
      cetera consimili fingit ratione putatque.
      nec tamen esse ulla de parte in rebus inane
      concedit neque corporibus finem esse secandis.
      quare in utraque mihi pariter ratione videtur
   <font size="2">
    845
   </font>
   errare atque illi, supra quos diximus ante.
           Adde quod inbecilla nimis primordia fingit;
      si primordia sunt, simili quae praedita constant
      natura atque ipsae res sunt aequeque laborant
      et pereunt, neque ab exitio res ulla refrenat.
   <font size="2">
    850
   </font>
   nam quid in oppressu valido durabit eorum,
      ut mortem effugiat, leti sub dentibus ipsis?
      ignis an umor an aura? quid horum? sanguen an ossa?
      nil ut opinor, ubi ex aequo res funditus omnis
      tam mortalis erit quam quae manifesta videmus
   <font size="2">
    855
   </font>
   ex oculis nostris aliqua vi victa perire.
      at neque reccidere ad nihilum res posse neque autem
      crescere de nihilo testor res ante probatas.
           Praeterea quoniam cibus auget corpus alitque,
      scire licet nobis venas et sanguen et ossa
   <font size="2">
    860
   </font>
   * * *
   <font size="2">
    860a
   </font>
   sive cibos omnis commixto corpore dicent
      esse et habere in se nervorum corpora parva
      ossaque et omnino venas partisque cruoris,
      fiet uti cibus omnis et aridus et liquor ipse
      ex alienigenis rebus constare putetur,
   <font size="2">
    865
   </font>
   ossibus et nervis sanieque et sanguine mixto.
           Praeterea quae cumque e terra corpora crescunt,
      si sunt in terris, terram constare necessest
      ex alienigenis, quae terris exoriuntur.
      transfer item, totidem verbis utare licebit:
   <font size="2">
    870
   </font>
   in lignis si flamma latet fumusque cinisque,
      ex alienigenis consistant ligna necessest,
      [praeterea tellus quae corpora cumque alit auget]
      ex alienigenis, quae lignis &lt;ex&gt;oriuntur.
           Linquitur hic quaedam latitandi copia tenvis,
   <font size="2">
    875
   </font>
   id quod Anaxagoras sibi sumit, ut omnibus omnis
      res putet inmixtas rebus latitare, sed illud
      apparere unum, cuius sint plurima mixta
      et magis in promptu primaque in fronte locata.
      quod tamen a vera longe ratione repulsumst;
   <font size="2">
    880
   </font>
   conveniebat enim fruges quoque saepe, minaci
      robore cum in saxi franguntur, mittere signum
      sanguinis aut aliquid, nostro quae corpore aluntur.
      cum lapidi in lapidem terimus, manare cruorem
      consimili ratione herbis quoque saepe decebat,
   <font size="2">
    885
   </font>
   et latices dulcis guttas similique sapore
      mittere, lanigerae quali sunt ubere lactis,
      scilicet et glebis terrarum saepe friatis
      herbarum genera et fruges frondesque videri
      dispertita inter terram latitare minute,
   <font size="2">
    890
   </font>
   postremo in lignis cinerem fumumque videri,
      cum praefracta forent, ignisque latere minutos.
      quorum nil fieri quoniam manifesta docet res,
      scire licet non esse in rebus res ita mixtas,
      verum semina multimodis inmixta latere
   <font size="2">
    895
   </font>
   multarum rerum in rebus communia debent.
           'At saepe in magnis fit montibus' inquis 'ut altis
      arboribus vicina cacumina summa terantur
      inter se validis facere id cogentibus austris,
      donec flammai fulserunt flore coorto.'
   <font size="2">
    900
   </font>
   scilicet et non est lignis tamen insitus ignis,
      verum semina sunt ardoris multa, terendo
      quae cum confluxere, creant incendia silvis.
      quod si facta foret silvis abscondita flamma,
      non possent ullum tempus celarier ignes,
   <font size="2">
    905
   </font>
   conficerent volgo silvas, arbusta cremarent.
      iamne vides igitur, paulo quod diximus ante,
      permagni referre eadem primordia saepe
      cum quibus et quali positura contineantur
      et quos inter se dent motus accipiantque,
   <font size="2">
    910
   </font>
   atque eadem paulo inter se mutata creare
      ignes et lignum? quo pacto verba quoque ipsa
      inter se paulo mutatis sunt elementis,
      cum ligna atque ignes distincta voce notemus.
           Denique iam quae cumque in rebus cernis apertis
   <font size="2">
    915
   </font>
   si fieri non posse putas, quin materiai
      corpora consimili natura praedita fingas,
      hac ratione tibi pereunt primordia rerum:
      fiet uti risu tremulo concussa cachinnent
      et lacrimis salsis umectent ora genasque.
   <font size="2">
    920
   </font>
   Nunc age, quod super est, cognosce et clarius audi.
      nec me animi fallit quam sint obscura; sed acri
      percussit thyrso laudis spes magna meum cor
      et simul incussit suavem mi in pectus amorem
      Musarum, quo nunc instinctus mente vigenti
   <font size="2">
    925
   </font>
   avia Pieridum peragro loca nullius ante
      trita solo. iuvat integros accedere fontis
      atque haurire iuvatque novos decerpere flores
      insignemque meo capiti petere inde coronam,
      unde prius nulli velarint tempora Musae;
   <font size="2">
    930
   </font>
   primum quod magnis doceo de rebus et artis
      religionum animum nodis exsolvere pergo,
      deinde quod obscura de re tam lucida pango
      carmina musaeo contingens cuncta lepore.
      id quoque enim non ab nulla ratione videtur;
   <font size="2">
    935
   </font>
   sed vel uti pueris absinthia taetra medentes
      cum dare conantur, prius oras pocula circum
      contingunt mellis dulci flavoque liquore,
      ut puerorum aetas inprovida ludificetur
      labrorum tenus, interea perpotet amarum
   <font size="2">
    940
   </font>
   absinthi laticem deceptaque non capiatur,
      sed potius tali facto recreata valescat,
      sic ego nunc, quoniam haec ratio plerumque videtur
      tristior esse quibus non est tractata, retroque
      volgus abhorret ab hac, volui tibi suaviloquenti
   <font size="2">
    945
   </font>
   carmine Pierio rationem exponere nostram
      et quasi musaeo dulci contingere melle,
      si tibi forte animum tali ratione tenere
      versibus in nostris possem, dum perspicis omnem
      naturam rerum, qua constet compta figura.
   <font size="2">
    950
   </font>
   Sed quoniam docui solidissima materiai
      corpora perpetuo volitare invicta per aevom,
      nunc age, summai quaedam sit finis eorum
      nec&lt;ne&gt; sit, evolvamus; item quod inane repertumst
      seu locus ac spatium, res in quo quaeque gerantur,
   <font size="2">
    955
   </font>
   pervideamus utrum finitum funditus omne
      constet an immensum pateat vasteque profundum.
           Omne quod est igitur nulla regione viarum
      finitumst; namque extremum debebat habere.
      extremum porro nullius posse videtur
   <font size="2">
    960
   </font>
   esse, nisi ultra sit quod finiat, ut videatur
      quo non longius haec sensus natura sequatur.
      nunc extra summam quoniam nihil esse fatendum,
      non habet extremum, caret ergo fine modoque.
      nec refert quibus adsistas regionibus eius;
   <font size="2">
    965
   </font>
   usque adeo, quem quisque locum possedit, in omnis
      tantundem partis infinitum omne relinquit.
      Praeterea si iam finitum constituatur
      omne quod est spatium, si quis procurrat ad oras
      ultimus extremas iaciatque volatile telum,
   <font size="2">
    970
   </font>
   id validis utrum contortum viribus ire
      quo fuerit missum mavis longeque volare,
      an prohibere aliquid censes obstareque posse?
      alterutrum fatearis enim sumasque necessest.
      quorum utrumque tibi effugium praecludit et omne
   <font size="2">
    975
   </font>
   cogit ut exempta concedas fine patere.
      nam sive est aliquid quod probeat efficiatque
      quo minus quo missum est veniat finique locet se,
      sive foras fertur, non est a fine profectum.
      hoc pacto sequar atque, oras ubi cumque locaris
   <font size="2">
    980
   </font>
   extremas, quaeram: quid telo denique fiet?
      fiet uti nusquam possit consistere finis
      effugiumque fugae prolatet copia semper.
           Praeterea spatium summai totius omne
      undique si inclusum certis consisteret oris
   <font size="2">
    985
   </font>
   finitumque foret, iam copia materiai
      undique ponderibus solidis confluxet ad imum
      nec res ulla geri sub caeli tegmine posset
      nec foret omnino caelum neque lumina solis,
      quippe ubi materies omnis cumulata iaceret
   <font size="2">
    990
   </font>
   ex infinito iam tempore subsidendo.
      at nunc ni mirum requies data principiorum
      corporibus nullast, quia nil est funditus imum,
      quo quasi confluere et sedes ubi ponere possint.
      semper in adsiduo motu res quaeque geruntur
   <font size="2">
    995
   </font>
   partibus &lt;in&gt; cunctis, infernaque suppeditantur
      ex infinito cita corpora materiai.
           Postremo ante oculos res rem finire videtur;
      aer dissaepit collis atque aera montes,
      terra mare et contra mare terras terminat omnis;
   <font size="2">
    1000
   </font>
   omne quidem vero nihil est quod finiat extra.
      est igitur natura loci spatiumque profundi,
      quod neque clara suo percurrere fulmina cursu
      perpetuo possint aevi labentia tractu
      nec prorsum facere ut restet minus ire meando;
   <font size="2">
    1005
   </font>
   usque adeo passim patet ingens copia rebus
      finibus exemptis in cunctas undique partis.
           Ipsa modum porro sibi rerum summa parare
      ne possit, natura tenet, quae corpus inane
      et quod inane autem est finiri corpore cogit,
   <font size="2">
    1010
   </font>
   ut sic alternis infinita omnia reddat,
      aut etiam alterutrum, nisi terminet alterum eorum,
      simplice natura pateat tamen inmoderatum,
      nec mare nec tellus neque caeli lucida templa
      nec mortale genus nec divum corpora sancta
   <font size="2">
    1015
   </font>
   exiguum possent horai sistere tempus;
      nam dispulsa suo de coetu materiai
      copia ferretur magnum per inane soluta,
      sive adeo potius numquam concreta creasset
      ullam rem, quoniam cogi disiecta nequisset.
   <font size="2">
    1020
   </font>
   nam certe neque consilio primordia rerum
      ordine se suo quaeque sagaci mente locarunt
      nec quos quaeque &lt;darent motus pepigere profecto&gt;
      sed quia multa modis multis mutata per omne
      ex infinito vexantur percita plagis,
   <font size="2">
    1025
   </font>
   omne genus motus et coetus experiundo
      tandem deveniunt in talis disposituras,
      qualibus haec rerum consistit summa creata,
      et multos etiam magnos servata per annos
      ut semel in motus coniectast convenientis,
   <font size="2">
    1030
   </font>
   efficit ut largis avidum mare fluminis undis
      integrent amnes et solis terra vapore
      fota novet fetus summissaque gens animantum
      floreat et vivant labentis aetheris ignes.
      quod nullo facerent pacto, nisi materiai
   <font size="2">
    1035
   </font>
   ex infinito suboriri copia posset,
      unde amissa solent reparare in tempore quaeque.
      nam vel uti privata cibo natura animantum
      diffluit amittens corpus, sic omnia debent
      dissolui simul ac defecit suppeditare
   <font size="2">
    1040
   </font>
   materies aliqua ratione aversa viai.
      nec plagae possunt extrinsecus undique summam
      conservare omnem, quae cumque est conciliata.
      cudere enim crebro possunt partemque morari,
      dum veniant aliae ac suppleri summa queatur;
   <font size="2">
    1045
   </font>
   inter dum resilire tamen coguntur et una
      principiis rerum spatium tempusque fugai
      largiri, ut possint a coetu libera ferri.
      quare etiam atque etiam suboriri multa necessest,
      et tamen ut plagae quoque possint suppetere ipsae,
   <font size="2">
    1050
   </font>
   infinita opus est vis undique materiai.
           Illud in his rebus longe fuge credere, Memmi,
      in medium summae quod dicunt omnia niti
      atque ideo mundi naturam stare sine ullis
      ictibus externis neque quoquam posse resolvi
   <font size="2">
    1055
   </font>
   summa atque ima, quod in medium sint omnia nixa,
      ipsum si quicquam posse in se sistere credis,
      et quae pondera sunt sub terris omnia sursum
      nitier in terraque retro requiescere posta,
      ut per aquas quae nunc rerum simulacra videmus;
   <font size="2">
    1060
   </font>
   et simili ratione animalia suppa vagari
      contendunt neque posse e terris in loca caeli
      reccidere inferiora magis quam corpora nostra
      sponte sua possint in caeli templa volare;
      illi cum videant solem, nos sidera noctis
   <font size="2">
    1065
   </font>
   cernere et alternis nobiscum tempora caeli
      dividere et noctes parilis agitare diebus.
      sed vanus stolidis haec * * *
      amplexi quod habent perv * * *
      nam medium nihil esse potest * * *
   <font size="2">
    1070
   </font>
   infinita; neque omnino, si iam &lt;medium sit&gt;,
      possit ibi quicquam consistere * * *
      quam quavis alia longe ratione * * *
      omnis enim locus ac spatium, quod in&lt;ane vocamus&gt;,
      per medium, per non medium, concedere &lt;debet&gt;
   <font size="2">
    1075
   </font>
   aeque ponderibus, motus qua cumque feruntur.
      nec quisquam locus est, quo corpora cum venerunt,
      ponderis amissa vi possint stare &lt;in&gt; inani;
      nec quod inane autem est ulli subsistere debet,
      quin, sua quod natura petit, concedere pergat.
   <font size="2">
    1080
   </font>
   haud igitur possunt tali ratione teneri
      res in concilium medii cuppedine victae.
           Praeterea quoniam non omnia corpora fingunt
      in medium niti, sed terrarum atque liquoris
      umorem ponti magnasque e montibus undas,
   <font size="2">
    1086
   </font>
   et quasi terreno quae corpore contineantur,
   <font size="2">
    1085
   </font>
   at contra tenuis exponunt aeris auras
   <font size="2">
    1087
   </font>
   et calidos simul a medio differrier ignis,
      atque ideo totum circum tremere aethera signis
      et solis flammam per caeli caerula pasci,
   <font size="2">
    1090
   </font>
   quod calor a medio fugiens se ibi conligat omnis,
      nec prorsum arboribus summos frondescere ramos
      posse, nisi a terris paulatim cuique cibatum
                               * * *
   <font size="2">
    1094-1101
   </font>
   ne volucri ritu flammarum moenia mundi
   <font size="2">
    1102
   </font>
   diffugiant subito magnum per inane soluta
      et ne cetera consimili ratione sequantur
      neve ruant caeli tonitralia templa superne
   <font size="2">
    1105
   </font>
   terraque se pedibus raptim subducat et omnis
      inter permixtas rerum caelique ruinas
      corpora solventes abeat per inane profundum,
      temporis ut puncto nihil extet reliquiarum
      desertum praeter spatium et primordia caeca.
   <font size="2">
    1110
   </font>
   nam qua cumque prius de parti corpora desse
      constitues, haec rebus erit pars ianua leti,
      hac se turba foras dabit omnis materiai.
           Haec sic pernosces parva perductus opella;
      namque alid ex alio clarescet nec tibi caeca
   <font size="2">
    1115
   </font>
   nox iter eripiet, quin ultima naturai
      pervideas: ita res accendent lumina rebus.
  </p>
 </body>
</div>