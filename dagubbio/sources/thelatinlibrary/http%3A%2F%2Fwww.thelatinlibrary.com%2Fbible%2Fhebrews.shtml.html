<div>
 Hebrews
 <body>
  <p class="pagehead">
   EPISTULA AD HEBRAEOS
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Multifariam, multisque modis olim Deus loquens patribus in prophetis:
   <font size="2">
    2
   </font>
   novissime, diebus istis locutus est nobis in Filio, quem constituit haeredem universorum, per quem fecit et saecula:
   <font size="2">
    3
   </font>
   qui cum sit splendor gloriae, et figura substantiae eius, portansque omnia verbo virtutis suae, purgationem peccatorum faciens, sedet ad dexteram maiestatis in excelsis:
   <font size="2">
    4
   </font>
   tanto melior angelis effectus, quanto differentius prae illis nomen haereditavit.
  </p>
  <p>
   <font size="2">
    5
   </font>
   Cui enim dixit aliquando angelorum: Filius meus es tu, ego hodie genui te? Et rursum: Ego ero illi in patrem, et ipse erit mihi in filium?
  </p>
  <p>
   <font size="2">
    6
   </font>
   Et cum iterum introducit primogenitum in orbem terrae, dicit: Et adorent eum omnes angeli Dei.
   <font size="2">
    7
   </font>
   Et ad angelos quidem dicit: Qui facit angelos suos spiritus, et ministros suos flammam ignis.
   <font size="2">
    8
   </font>
   Ad Filium autem: Thronus tuus Deus in saeculum saeculi: virga aequitatis, virga regni tui.
   <font size="2">
    9
   </font>
   Dilexisti iustitiam, et odisti iniquitatem: propterea unxit te Deus, Deus tuus, oleo exultationis prae participibus tuis.
   <font size="2">
    10
   </font>
   Et: Tu in principio Domine terram fundasti: et opera manuum tuarum sunt caeli.
  </p>
  <p>
   <font size="2">
    11
   </font>
   Ipsi peribunt, tu autem permanebis, et omnes ut vestimentum veterascent:
   <font size="2">
    12
   </font>
   et velut amictum mutabis eos, et mutabuntur: tu autem idem ipse es, et anni tui non deficient.
   <font size="2">
    13
   </font>
   Ad quem autem angelorum dixit aliquando: Sede a dextris meis, quoadusque ponam inimicos tuos scabellum pedum tuorum?
  </p>
  <p>
   <font size="2">
    14
   </font>
   Nonne omnes sunt administratorii spiritus, in ministerium missi propter eos, qui haereditatem capient salutis?
  </p>
  <p>
   <a name="2">
   </a>
   [2]
   <font size="2">
    1
   </font>
   Propterea abundantius oportet observare nos ea quae audivimus, ne forte pereffluamus.
   <font size="2">
    2
   </font>
   Si enim qui per angelos dictus est sermo, factus est firmus, et omnis praevaricatio, et inobedientia accepit iustam mercedis retributionem:
   <font size="2">
    3
   </font>
   quomodo nos effugiemus si tantam neglexerimus salutem? quae cum initium accepisset enarrari per Dominum ab eis, qui audierunt, in nos confirmata est,
   <font size="2">
    4
   </font>
   contestante Deo signis et portentis, et variis virtutibus, et Spiritus Sancti distributionibus secundum suam voluntatem.
  </p>
  <p>
   <font size="2">
    5
   </font>
   Non enim angelis subiecit Deus orbem terrae futurum, de quo loquimur.
   <font size="2">
    6
   </font>
   Testatus est autem in quodam loco quis, dicens: Quid est homo quod memor es eius, aut filius hominis quoniam visitas eum?
   <font size="2">
    7
   </font>
   Minuisti eum paulo minus ab angelis: gloria et honore coronasti eum: et constituisti eum super opera manuum tuarum.
   <font size="2">
    8
   </font>
   Omnia subiecisti sub pedibus eius. In eo enim quod omnia ei subiecit, nihil dimisit non subiectum ei. Nunc autem necdum videmus omnia subiecta ei.
   <font size="2">
    9
   </font>
   Eum autem, qui modico quam angeli minoratus est, videmus Iesum propter passionem mortis, gloria et honore coronatum: ut, gratia Dei, pro omnibus gustaret mortem.
  </p>
  <p>
   <font size="2">
    10
   </font>
   Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare.
   <font size="2">
    11
   </font>
   Qui enim sanctificat, et qui sanctificantur, ex uno omnes. Propter quam causam non confunditur fratres eos vocare, dicens:
   <font size="2">
    12
   </font>
   Nuntiabo nomen tuum fratribus meis: in medio ecclesiae laudabo te.
   <font size="2">
    13
   </font>
   Et iterum: Ego ero fidens in eum. Et iterum: Ecce ego, et pueri mei, quos dedit mihi Deus.
  </p>
  <p>
   <font size="2">
    14
   </font>
   Quia ergo pueri communicaverunt carni, et sanguini, et ipse similiter participavit eisdem: ut per mortem destrueret eum qui habebat mortis imperium, id est, diabolum:
   <font size="2">
    15
   </font>
   et liberaret eos qui timore mortis per totam vitam obnoxii erant servituti.
   <font size="2">
    16
   </font>
   Nusquam enim angelos apprehendit, sed semen Abrahae apprehendit.
   <font size="2">
    17
   </font>
   Unde debuit per omnia fratribus similari, ut misericors fieret, et fidelis pontifex ad Deum, ut repropitiaret delicta populi.
   <font size="2">
    18
   </font>
   In eo enim, in quo passus est ipse et tentatus, potens est et eis, qui tentantur, auxiliari.
  </p>
  <p>
   <a name="3">
   </a>
   [3]
   <font size="2">
    1
   </font>
   Unde, fratres sancti, vocationis caelestis participes, considerate Apostolum, et pontificem confessionis nostrae Iesum:
   <font size="2">
    2
   </font>
   qui fidelis est ei, qui fecit illum, sicut et Moyses in omni domo eius.
   <font size="2">
    3
   </font>
   Amplioris enim gloriae iste prae Moyse dignus est habitus, quanto ampliorem honorem habet domus, qui fabricavit illam.
   <font size="2">
    4
   </font>
   Omnis namque domus fabricatur ab aliquo: qui autem omnia creavit, Deus est.
   <font size="2">
    5
   </font>
   Et Moyses quidem fidelis erat in tota domo eius tamquam famulus, in testimonium eorum, quae dicenda erant:
   <font size="2">
    6
   </font>
   Christus vero tamquam filius in domo sua: quae domus sumus nos, si fiduciam, et gloriam spei usque ad finem, firmam retineamus.
  </p>
  <p>
   <font size="2">
    7
   </font>
   Quapropter sicut dicit Spiritus Sanctus: Hodie si vocem eius audieritis,
   <font size="2">
    8
   </font>
   nolite obdurare corda vestra, sicut in exacerbatione secundum diem tentationis in deserto,
   <font size="2">
    9
   </font>
   ubi tentaverunt me patres vestri: probaverunt, et viderunt opera mea
   <font size="2">
    10
   </font>
   quadraginta annis: propter quod infensus fui generationi huic, et dixi: Semper errant corde. Ipsi autem non cognoverunt vias meas,
   <font size="2">
    11
   </font>
   sicut iuravi in ira mea: Si introibunt in requiem meam.
  </p>
  <p>
   <font size="2">
    12
   </font>
   Videte fratres, ne forte sit in aliquo vestrum cor malum incredulitatis, discedendi a Deo vivo:
   <font size="2">
    13
   </font>
   sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati.
   <font size="2">
    14
   </font>
   Participes enim Christi effecti sumus, si tamen initium substantiae eius usque ad finem firmum retineamus.
   <font size="2">
    15
   </font>
   Dum dicitur: Hodie si vocem eius audieritis, nolite obdurare corda vestra, quemadmodum in illa exacerbatione.
  </p>
  <p>
   <font size="2">
    16
   </font>
   Quidam enim audientes exacerbaverunt: sed non universi qui profecti sunt ex Aegypto per Moysen.
   <font size="2">
    17
   </font>
   Quibus autem infensus est quadraginta annis? nonne illis qui peccaverunt, quorum cadavera prostrata sunt in deserto?
   <font size="2">
    18
   </font>
   Quibus autem iuravit non introire in requiem ipsius, nisi illis qui increduli fuerunt?
   <font size="2">
    19
   </font>
   Et videmus, quia non potuerunt introire propter incredulitatem.
  </p>
  <p>
   <a name="4">
   </a>
   [4]
   <font size="2">
    1
   </font>
   Timeamus ergo ne forte relicta pollicitatione introeundi in requiem eius, existimetur aliquis ex vobis deesse.
   <font size="2">
    2
   </font>
   Etenim et nobis nuntiatum est, quemadmodum et illis: sed non profuit illis sermo auditus, non admistus fidei ex iis quae audierunt.
   <font size="2">
    3
   </font>
   Ingrediemur enim in requiem, qui credidimus: quemadmodum dixit: Sicut iuravi in ira mea: Si introibunt in requiem meam: et quidem operibus ab institutione mundi perfectis.
   <font size="2">
    4
   </font>
   Dixit enim in quodam loco de die septima sic: Et requievit Deus die septima ab omnibus operibus suis.
   <font size="2">
    5
   </font>
   Et in isto rursum: Si introibunt in requiem meam.
   <font size="2">
    6
   </font>
   Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem:
   <font size="2">
    7
   </font>
   iterum terminat diem quemdam, Hodie, in David dicendo, post tantum temporis, sicut supra dictum est: Hodie si vocem eius audieritis, nolite obdurare corda vestra.
  </p>
  <p>
   <font size="2">
    8
   </font>
   Nam si eis Iesus requiem praestitisset, numquam de alia loqueretur, posthac, die.
   <font size="2">
    9
   </font>
   Itaque relinquitur sabbatismus populo Dei.
   <font size="2">
    10
   </font>
   Qui enim ingressus est in requiem eius, etiam ipse requievit ab operibus suis, sicut a suis Deus.
   <font size="2">
    11
   </font>
   Festinemus ergo ingredi in illam requiem: ut ne in idipsum quis incidat incredulitatis exemplum.
   <font size="2">
    12
   </font>
   Vivus est enim sermo Dei, et efficax et penetrabilior omni gladio ancipiti: et pertingens usque ad divisionem animae ac spiritus: compagum quoque ac medullarum, et discretor cogitationum et intentionum cordis.
   <font size="2">
    13
   </font>
   Et non est ulla creatura invisibilis in conspectu eius: omnia autem nuda et aperta sunt oculis eius, ad quem nobis sermo.
  </p>
  <p>
   <font size="2">
    14
   </font>
   Habentes ergo pontificem magnum qui penetravit caelos, Iesum Filium Dei, teneamus confessionem.
   <font size="2">
    15
   </font>
   Non enim habemus pontificem qui non possit compati infirmitatibus nostris: tentatum autem per omnia pro similitudine absque peccato.
   <font size="2">
    16
   </font>
   Adeamus ergo cum fiducia ad thronum gratiae: ut misericordiam consequamur, et gratiam inveniamus in auxilio opportuno.
  </p>
  <p>
   <a name="5">
   </a>
   [5]
   <font size="2">
    1
   </font>
   Omnis namque pontifex ex hominibus assumptus, pro hominibus constituitur in iis quae sunt ad Deum, ut offerat dona, et sacrificia pro peccatis:
   <font size="2">
    2
   </font>
   qui condolere possit iis qui ignorant et errant: quoniam et ipse circumdatus est infirmitate:
   <font size="2">
    3
   </font>
   et propterea debet, quemadmodum pro populo, ita etiam et pro semetipso offerre pro peccatis.
  </p>
  <p>
   <font size="2">
    4
   </font>
   Nec quisquam sumit sibi honorem, sed qui vocatur a Deo, tamquam Aaron.
   <font size="2">
    5
   </font>
   Sic et Christus non semetipsum clarificavit ut pontifex fieret: sed qui locutus est ad eum: Filius meus es tu, ego hodie genui te.
   <font size="2">
    6
   </font>
   Quemadmodum et in alio loco dicit: Tu es sacerdos in aeternum, secundum ordinem Melchisedech.
  </p>
  <p>
   <font size="2">
    7
   </font>
   Qui in diebus carnis suae preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia.
   <font size="2">
    8
   </font>
   Et quidem cum esset Filius Dei, didicit ex iis, quae passus est, obedientiam:
   <font size="2">
    9
   </font>
   et consummatus, factus est omnibus obtemperantibus sibi, causa salutis aeternae,
   <font size="2">
    10
   </font>
   appellatus a Deo pontifex iuxta ordinem Melchisedech.
  </p>
  <p>
   <font size="2">
    11
   </font>
   De quo nobis grandis sermo, et ininterpretabilis ad dicendum: quoniam imbecilles facti estis ad audiendum.
   <font size="2">
    12
   </font>
   Etenim cum deberetis magistri esse propter tempus, rursum indigetis ut vos doceamini quae sint elementa exordii sermonum Dei: et facti estis quibus lacte opus sit, non solido cibo.
   <font size="2">
    13
   </font>
   Omnis enim, qui lactis est particeps, expers est sermonis iustitiae: parvulus enim est.
   <font size="2">
    14
   </font>
   Perfectorum autem est solidus cibus: eorum, qui pro consuetudine exercitatos habent sensus ad discretionem boni ac mali.
  </p>
  <p>
   <a name="6">
   </a>
   [6]
   <font size="2">
    1
   </font>
   Quapropter intermittentes inchoationis Christi sermonem, ad perfectiora feramur, non rursum iacientes fundamentum poenitentiae ab operibus mortuis, et fidei ad Deum,
   <font size="2">
    2
   </font>
   baptismatum doctrinae, impositionis quoque manuum, ac resurrectionis mortuorum, et iudicii aeterni.
   <font size="2">
    3
   </font>
   Et hoc faciemus, si quidem permiserit Deus.
  </p>
  <p>
   <font size="2">
    4
   </font>
   Impossibile est enim eos qui semel sunt illuminati, gustaverunt etiam donum caeleste, et participes facti sunt Spiritus Sancti,
   <font size="2">
    5
   </font>
   gustaverunt nihilominus bonum Dei verbum, virtutesque saeculi venturi,
   <font size="2">
    6
   </font>
   et prolapsi sunt; rursus renovari ad poenitentiam, rursum crucifigentes sibimetipsis Filium Dei, et ostentui habentes.
   <font size="2">
    7
   </font>
   Terra enim saepe venientem super se bibens imbrem, et generans herbam opportunam illis, a quibus colitur, accipit benedictionem a Deo:
   <font size="2">
    8
   </font>
   proferens autem spinas ac tribulos, reproba est, et maledicto proxima: cuius consummatio in combustionem.
  </p>
  <p>
   <font size="2">
    9
   </font>
   Confidimus autem de vobis dilectissimi meliora, et viciniora saluti: tametsi ita loquimur.
   <font size="2">
    10
   </font>
   Non enim iniustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis.
   <font size="2">
    11
   </font>
   Cupimus autem unumquemque vestrum eamdem ostentare sollicitudinem ad expletionem spei usque in finem:
   <font size="2">
    12
   </font>
   ut non segnes efficiamini, verum imitatores eorum, qui fide, et patientia haereditabunt promissiones.
  </p>
  <p>
   <font size="2">
    13
   </font>
   Abrahae namque promittens Deus, quoniam neminem habuit, per quem iuraret, maiorem, iuravit per semetipsum,
   <font size="2">
    14
   </font>
   dicens: Nisi benedicens benedicam te, et multiplicans multiplicabo te.
   <font size="2">
    15
   </font>
   Et sic longanimiter ferens, adeptus est repromissionem.
   <font size="2">
    16
   </font>
   Homines enim per maiorem sui iurant: et omnis controversiae eorum finis, ad confirmationem, est iuramentum.
   <font size="2">
    17
   </font>
   In quo abundantius volens Deus ostendere pollicitationis haeredibus, immobilitatem consilii sui, interposuit iusiurandum:
   <font size="2">
    18
   </font>
   ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem,
   <font size="2">
    19
   </font>
   quam sicut anchoram habemus animae tutam ac firmam, et incedentem usque ad interiora velaminis,
   <font size="2">
    20
   </font>
   ubi praecursor pro nobis introivit Iesus, secundum ordinem Melchisedech pontifex factus in aeternum.
  </p>
  <p>
   <a name="7">
   </a>
   [7]
   <font size="2">
    1
   </font>
   Hic enim Melchisedech, rex Salem, sacerdos Dei summi, qui obviavit Abrahae regresso a caede regum, et benedixit ei:
   <font size="2">
    2
   </font>
   cui et decimas omnium divisit Abraham: primum quidem qui interpretatur rex iustitiae: deinde autem et rex Salem, quod est, rex pacis,
   <font size="2">
    3
   </font>
   sine patre, sine matre, sine genealogia, neque initium dierum, neque finem vitae habens, assimilatus autem Filio Dei, manet sacerdos in perpetuum.
  </p>
  <p>
   <font size="2">
    4
   </font>
   Intuemini autem quantus sit hic, cui et decimas dedit de praecipuis Abraham patriarcha.
   <font size="2">
    5
   </font>
   Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis: quamquam et ipsi exierint de lumbis Abrahae.
   <font size="2">
    6
   </font>
   Cuius autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit.
   <font size="2">
    7
   </font>
   Sine ulla autem contradictione, quod minus est, a meliore benedicitur.
  </p>
  <p>
   <font size="2">
    8
   </font>
   Et hic quidem, decimas morientes homines accipiunt: ibi autem contestatur, quia vivit.
   <font size="2">
    9
   </font>
   Et (ut ita dictum sit) per Abraham, et Levi, qui decimas accepit, decimatus est:
   <font size="2">
    10
   </font>
   adhuc enim in lumbis patris erat, quando obviavit ei Melchisedech.
  </p>
  <p>
   <font size="2">
    11
   </font>
   Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici?
   <font size="2">
    12
   </font>
   Translato enim sacerdotio, necesse erat ut et legis translatio fiat.
   <font size="2">
    13
   </font>
   In quo enim haec dicuntur, de alia tribu est, de qua nullus altari praesto fuit.
   <font size="2">
    14
   </font>
   Manifestum est enim quod ex Iuda ortus sit Dominus noster: in qua tribu nihil de sacerdotibus Moyses locutus est.
  </p>
  <p>
   <font size="2">
    15
   </font>
   Et amplius adhuc manifestum est: si secundum similitudinem Melchisedech exsurgat alius sacerdos,
   <font size="2">
    16
   </font>
   qui non secundum legem mandati carnalis factus est, sed secundum virtutem vitae insolubilis.
   <font size="2">
    17
   </font>
   Contestatur enim: Quoniam tu es sacerdos in aeternum, secundum ordinem Melchisedech.
  </p>
  <p>
   <font size="2">
    18
   </font>
   Reprobatio quidem fit praecedentis mandati, propter infirmitatem eius, et inutilitatem:
   <font size="2">
    19
   </font>
   nihil enim ad perfectum adduxit lex: introductio vero melioris spei, per quam proximamus ad Deum.
   <font size="2">
    20
   </font>
   Et quantum est non sine iureiurando (alii quidem sine iureiurando sacerdotes facti sunt,
   <font size="2">
    21
   </font>
   hic autem cum iureiurando per eum, qui dixit ad illum: Iuravit Dominus, et non poenitebit eum: tu es sacerdos in aeternum):
   <font size="2">
    22
   </font>
   in tantum melioris testamenti sponsor factus est Iesus.
   <font size="2">
    23
   </font>
   Et alii quidem plures facti sunt sacerdotes, idcirco quod morte prohiberentur permanere:
   <font size="2">
    24
   </font>
   hic autem eo quod maneat in aeternum, sempiternum habet sacerdotium.
   <font size="2">
    25
   </font>
   Unde et salvare in perpetuum potest accedentes per semetipsum ad Deum: semper vivens ad interpellandum pro nobis.
  </p>
  <p>
   <font size="2">
    26
   </font>
   Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior caelis factus:
   <font size="2">
    27
   </font>
   qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi: hoc enim fecit semel, seipsum offerendo.
   <font size="2">
    28
   </font>
   Lex enim homines constituit sacerdotes infirmitatem habentes: sermo autem iurisiurandi, qui post legem est, Filium in aeternum perfectum.
  </p>
  <p>
   <a name="8">
   </a>
   [8]
   <font size="2">
    1
   </font>
   Capitulum autem super ea quae dicuntur: Talem habemus pontificem, qui consedit in dextera sedis magnitudinis in caelis,
   <font size="2">
    2
   </font>
   sanctorum minister, et tabernaculi veri, quod fixit Dominus, et non homo.
  </p>
  <p>
   <font size="2">
    3
   </font>
   Omnis enim pontifex ad offerendum munera, et hostias constituitur: unde necesse est et hunc habere aliquid, quod offerat.
   <font size="2">
    4
   </font>
   Si ergo esset super terram, nec esset sacerdos: cum essent qui offerent secundum legem munera,
   <font size="2">
    5
   </font>
   qui exemplari, et umbrae deserviunt caelestium. Sicut responsum est Moysi, cum consummaret tabernaculum: Vide (inquit) omnia facito secundum exemplar, quod tibi ostensum est in monte.
   <font size="2">
    6
   </font>
   Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est.
   <font size="2">
    7
   </font>
   Nam si illud prius culpa vacasset, non utique secundi locus inquireretur.
   <font size="2">
    8
   </font>
   Vituperans enim eos dicit:
  </p>
  <p>
   Ecce dies venient, dicit Dominus: et consummabo super domum Israel, et super domum Iuda, testamentum novum,
   <font size="2">
    9
   </font>
   non secundum testamentum quod feci patribus eorum in die qua apprehendi manum eorum ut educerem illos de terra Aegypti: quoniam ipsi non permanserunt in testamento meo: et ego neglexi eos, dicit Dominus.
   <font size="2">
    10
   </font>
   Quia hoc est testamentum quod disponam domui Israel post dies illos, dicit Dominus: dando leges meas in mentem eorum, et in corde eorum superscribam eas: et ero eis in Deum, et ipsi erunt mihi in populum:
   <font size="2">
    11
   </font>
   et non docebit unusquisque proximum suum, et unusquisque fratrem suum, dicens: Cognosce Dominum: quoniam omnes scient me a minore usque ad maiorem eorum:
   <font size="2">
    12
   </font>
   quia propitius ero iniquitatibus eorum, et peccatorum eorum iam non memorabor.
  </p>
  <p>
   <font size="2">
    13
   </font>
   Dicendo autem novum: veteravit prius. Quod autem antiquatur, et senescit, prope interitum est.
  </p>
  <p>
   <a name="9">
   </a>
   [9]
   <font size="2">
    1
   </font>
   Habuit quidem et prius iustificationes culturae, et Sanctum saeculare.
   <font size="2">
    2
   </font>
   Tabernaculum enim factum est primum, in quo erant candelabra, et mensa, et propositio panum, quae dicitur Sancta.
   <font size="2">
    3
   </font>
   Post velamentum autem secundum, tabernaculum, quod dicitur Sancta sanctorum:
   <font size="2">
    4
   </font>
   aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quae fronduerat, et tabulae testamenti,
   <font size="2">
    5
   </font>
   superque eam erant cherubim gloriae obumbrantia propitiatorium: de quibus non est modo dicendum per singula.
   <font size="2">
    6
   </font>
   His vero ita compositis, in priori quidem tabernaculo semper introibant sacerdotes, sacrificiorum officia consummantes:
   <font size="2">
    7
   </font>
   in secundo autem semel in anno solus pontifex non sine sanguine, quem offert pro sua et populi ignorantia:
   <font size="2">
    8
   </font>
   hoc significante Spiritu Sancto, nondum propalatam esse sanctorum viam, adhuc priore tabernaculo habente statum:
   <font size="2">
    9
   </font>
   quae parabola est temporis instantis: iuxta quam munera, et hostiae offeruntur, quae non possunt iuxta conscientiam perfectum facere servientem, solummodo in cibis, et in potibus,
   <font size="2">
    10
   </font>
   et variis baptismatibus, et iustitiis carnis usque ad tempus correctionis impositis.
  </p>
  <p>
   <font size="2">
    11
   </font>
   Christus autem assistens pontifex futurorum bonorum, per amplius et perfectius tabernaculum, non manufactum, id est, non huius creationis:
   <font size="2">
    12
   </font>
   neque per sanguinem hircorum aut vitulorum, sed per proprium sanguinem introivit semel in Sancta, aeterna redemptione inventa.
   <font size="2">
    13
   </font>
   Si enim sanguis hircorum et taurorum, et cinis vitulae aspersus inquinatos sanctificat ad emundationem carnis:
   <font size="2">
    14
   </font>
   quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?
  </p>
  <p>
   <font size="2">
    15
   </font>
   Et ideo novi testamenti mediator est: ut morte intercedente, in redemptionem earum praevaricationum, quae erant sub priori testamento, repromissionem accipiant qui vocati sunt aeternae haereditatis.
   <font size="2">
    16
   </font>
   Ubi enim testamentum est, mors necesse est intercedat testatoris.
   <font size="2">
    17
   </font>
   Testamentum enim in mortuis confirmatum est: alioquin nondum valet, dum vivit qui testatus est.
   <font size="2">
    18
   </font>
   Unde nec primum quidem sine sanguine dedicatum est.
   <font size="2">
    19
   </font>
   Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,
   <font size="2">
    20
   </font>
   dicens: Hic sanguis testamenti, quod mandavit ad vos Deus.
   <font size="2">
    21
   </font>
   Etiam tabernaculum et omnia vasa ministerii sanguine similiter aspersit.
   <font size="2">
    22
   </font>
   Et omnia pene in sanguine secundum legem mundantur: et sine sanguinis effusione non fit remissio.
  </p>
  <p>
   <font size="2">
    23
   </font>
   Necesse est ergo exemplaria quidem caelestium his mundari: ipsa autem caelestia melioribus hostiis quam istis.
   <font size="2">
    24
   </font>
   Non enim in manufacta Sancta Iesus introivit exemplaria verorum: sed in ipsum caelum, ut appareat nunc vultui Dei pro nobis:
   <font size="2">
    25
   </font>
   neque ut saepe offerat semetipsum, quemadmodum pontifex intrat in Sancta per singulos annos in sanguine alieno:
   <font size="2">
    26
   </font>
   alioquin oportebat eum frequenter pati ab origine mundi: nunc autem semel in consummatione saeculorum, ad destitutionem peccati, per hostiam suam apparuit.
   <font size="2">
    27
   </font>
   Et quemadmodum statutum est hominibus semel mori, post hoc autem iudicium:
   <font size="2">
    28
   </font>
   sic et Christus semel oblatus est ad multorum exhaurienda peccata: secundo sine peccato apparebit exspectantibus se, in salutem.
  </p>
  <p>
   <a name="10">
   </a>
   [10]
   <font size="2">
    1
   </font>
   Umbram enim habens lex futurorum bonorum, non ipsam imaginem rerum: per singulos annos, eisdem ipsis hostiis quas offerunt indesinenter, numquam potest accedentes perfectos facere:
   <font size="2">
    2
   </font>
   alioquin cessassent offerri: ideo quod nullam haberent ultra conscientiam peccati, cultores semel mundati:
   <font size="2">
    3
   </font>
   sed in ipsis commemoratio peccatorum per singulos annos fit.
   <font size="2">
    4
   </font>
   Impossibile enim est sanguine taurorum et hircorum auferri peccata.
   <font size="2">
    5
   </font>
   Ideo ingrediens mundum dicit:
  </p>
  <p>
   Hostiam et oblationem noluisti: corpus autem aptasti mihi:
   <font size="2">
    6
   </font>
   holocautomata pro peccato non tibi placuerunt.
   <font size="2">
    7
   </font>
   Tunc dixi: Ecce venio: in capite libri scriptum est de me: Ut faciam, Deus, voluntatem tuam.
  </p>
  <p>
   <font size="2">
    8
   </font>
   Superius dicens: Quia hostias, et oblationes, et holocautomata pro peccato noluisti, nec placita sunt tibi, quae secundum legem offeruntur,
   <font size="2">
    9
   </font>
   tunc dixi: Ecce venio, ut faciam, Deus, voluntatem tuam: aufert primum, ut sequens statuat.
   <font size="2">
    10
   </font>
   In qua voluntate sanctificati sumus per oblationem corporis Iesu Christi semel.
  </p>
  <p>
   <font size="2">
    11
   </font>
   Et omnis quidem sacerdos praesto est quotidie ministrans, et easdem saepe offerens hostias, quae numquam possunt auferre peccata:
   <font size="2">
    12
   </font>
   hic autem unam pro peccatis offerens hostiam, in sempiternum sedet in dextera Dei,
   <font size="2">
    13
   </font>
   de cetero exspectans donec ponantur inimici eius scabellum pedum eius.
   <font size="2">
    14
   </font>
   Una enim oblatione, consummavit in sempiternum sanctificatos.
   <font size="2">
    15
   </font>
   Contestatur autem nos et Spiritus Sanctus. Postquam enim dixit:
   <font size="2">
    16
   </font>
   Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas:
   <font size="2">
    17
   </font>
   et peccatorum, et iniquitatum eorum iam non recordabor amplius.
   <font size="2">
    18
   </font>
   Ubi autem horum remissio: iam non est oblatio pro peccato.
  </p>
  <p>
   <font size="2">
    19
   </font>
   Habentes itaque, fratres, fiduciam in introitu sanctorum in sanguine Christi,
   <font size="2">
    20
   </font>
   quam initiavit nobis viam novam, et viventem per velamen, id est, carnem suam,
   <font size="2">
    21
   </font>
   et sacerdotem magnum super domum Dei:
   <font size="2">
    22
   </font>
   accedamus cum vero corde in plenitudine fidei, aspersi corda a conscientia mala, et abluti corpus aqua munda,
   <font size="2">
    23
   </font>
   teneamus spei nostrae confessionem indeclinabilem (fidelis enim est qui repromisit),
   <font size="2">
    24
   </font>
   et consideremus invicem in provocationem caritatis, et bonorum operum:
   <font size="2">
    25
   </font>
   non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem.
  </p>
  <p>
   <font size="2">
    26
   </font>
   Voluntarie enim peccantibus nobis post acceptam notitiam veritatis, iam non relinquitur pro peccatis hostia,
   <font size="2">
    27
   </font>
   terribilis autem quaedam exspectatio iudicii, et ignis aemulatio, quae consumptura est adversarios.
   <font size="2">
    28
   </font>
   Irritam quis faciens legem Moysi, sine ulla miseratione duobus vel tribus testibus moritur:
   <font size="2">
    29
   </font>
   quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiae contumeliam fecerit?
   <font size="2">
    30
   </font>
   Scimus enim qui dixit: Mihi vindicta, et ego retribuam. Et iterum: Quia iudicabit Dominus populum suum.
   <font size="2">
    31
   </font>
   Horrendum est incidere in manus Dei viventis.
  </p>
  <p>
   <font size="2">
    32
   </font>
   Rememoramini autem pristinos dies, in quibus illuminati, magnum certamen sustinuistis passionum:
   <font size="2">
    33
   </font>
   et in altero quidem opprobriis et tribulationibus spectaculum facti: in altero autem socii taliter conversantium effecti.
   <font size="2">
    34
   </font>
   Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam.
   <font size="2">
    35
   </font>
   Nolite itaque amittere confidentiam vestram, quae magnam habet remunerationem.
   <font size="2">
    36
   </font>
   Patientia enim vobis necessaria est: ut voluntatem Dei facientes, reportetis promissionem.
  </p>
  <p>
   <font size="2">
    37
   </font>
   Adhuc enim modicum aliquantulum, qui venturus est, veniet, et non tardabit.
   <font size="2">
    38
   </font>
   Iustus autem meus ex fide vivit: quod si subtraxerit se, non placebit animae meae.
   <font size="2">
    39
   </font>
   Nos autem non sumus subtractionis filii in perditionem, sed fidei in acquisitionem animae.
  </p>
  <p>
   <a name="11">
   </a>
   [11]
   <font size="2">
    1
   </font>
   Est autem fides sperandarum substantia rerum, argumentum non apparentium.
   <font size="2">
    2
   </font>
   In hac enim testimonium consecuti sunt senes.
  </p>
  <p>
   <font size="2">
    3
   </font>
   Fide intelligimus aptata esse saecula verbo Dei: ut ex invisibilibus visibilia fierent.
  </p>
  <p>
   <font size="2">
    4
   </font>
   Fide plurimam hostiam Abel, quam Cain, obtulit Deo, per quam testimonium consecutus est esse iustus, testimonium perhibente muneribus eius Deo, et per illam defunctus adhuc loquitur.
  </p>
  <p>
   <font size="2">
    5
   </font>
   Fide Henoch translatus est ne videret mortem, et non inveniebatur, quia transtulit illum Deus: ante translationem enim testimonium habuit placuisse Deo.
   <font size="2">
    6
   </font>
   Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.
  </p>
  <p>
   <font size="2">
    7
   </font>
   Fide Noe responso accepto de iis quae adhuc non videbantur, metuens aptavit arcam in salutem domus suae, per quam damnavit mundum: et iustitiae, quae per fidem est, haeres est institutus.
  </p>
  <p>
   <font size="2">
    8
   </font>
   Fide qui vocatur Abraham obedivit in locum exire, quem accepturus erat in haereditatem: et exiit, nesciens quo iret.
  </p>
  <p>
   <font size="2">
    9
   </font>
   Fide demoratus est in terra repromissionis, tamquam in aliena, in casulis habitando cum Isaac et Iacob cohaeredibus repromissionis eiusdem.
   <font size="2">
    10
   </font>
   Exspectabat enim fundamenta habentem civitatem: cuius artifex et conditor Deus.
  </p>
  <p>
   <font size="2">
    11
   </font>
   Fide et ipsa Sara sterilis virtutem in conceptionem seminis accepit, etiam praeter tempus aetatis: quoniam fidelem credidit esse eum qui repromiserat.
   <font size="2">
    12
   </font>
   Propter quod et ab uno orti sunt (et hoc emortuo) tamquam sidera caeli in multitudinem, et sicut arena, quae est ad oram maris, innumerabilis.
  </p>
  <p>
   <font size="2">
    13
   </font>
   Iuxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.
   <font size="2">
    14
   </font>
   Qui enim haec dicunt, significant se patriam inquirere.
   <font size="2">
    15
   </font>
   Et si quidem ipsius meminissent de qua exierunt, habebant utique tempus revertendi:
   <font size="2">
    16
   </font>
   nunc autem meliorem appetunt, id est, caelestem. Ideo non confunditur Deus vocari Deus eorum: paravit enim illis civitatem.
  </p>
  <p>
   <font size="2">
    17
   </font>
   Fide obtulit Abraham Isaac, cum tentaretur, et unigenitum offerebat, qui susceperat repromissiones:
   <font size="2">
    18
   </font>
   ad quem dictum est: Quia in Isaac vocabitur tibi semen:
   <font size="2">
    19
   </font>
   arbitrans quia et a mortuis suscitare potens est Deus: unde eum et in parabolam accepit.
  </p>
  <p>
   <font size="2">
    20
   </font>
   Fide et de futuris benedixit Isaac Iacob et Esau.
   <font size="2">
    21
   </font>
   Fide Iacob, moriens, singulos filiorum Ioseph benedixit: et adoravit fastigium virgae eius.
  </p>
  <p>
   <font size="2">
    22
   </font>
   Fide Ioseph, moriens, de profectione filiorum Israel memoratus est, et de ossibus suis mandavit.
  </p>
  <p>
   <font size="2">
    23
   </font>
   Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.
  </p>
  <p>
   <font size="2">
    24
   </font>
   Fide Moyses grandis factus negavit se esse filium filiae Pharaonis,
   <font size="2">
    25
   </font>
   magis eligens affligi cum populo Dei, quam temporalis peccati habere iucunditatem,
   <font size="2">
    26
   </font>
   maiores divitias aestimans thesauro Aegyptiorum, improperium Christi: aspiciebat enim in remunerationem.
  </p>
  <p>
   <font size="2">
    27
   </font>
   Fide reliquit Aegyptum, non veritus animositatem regis: invisibilem enim tamquam videns sustinuit.
  </p>
  <p>
   <font size="2">
    28
   </font>
   Fide celebravit Pascha, et sanguinis effusionem: ne qui vastabat primitiva, tangeret eos.
  </p>
  <p>
   <font size="2">
    29
   </font>
   Fide transierunt mare Rubrum tamquam per aridam terram: quod experti Aegyptii, devorati sunt.
  </p>
  <p>
   <font size="2">
    30
   </font>
   Fide muri Iericho corruerunt, circuitu dierum septem.
  </p>
  <p>
   <font size="2">
    31
   </font>
   Fide Rahab meretrix non periit cum incredulis, excipiens exploratores cum pace.
  </p>
  <p>
   <font size="2">
    32
   </font>
   Et quid adhuc dicam? deficiet enim me tempus enarrantem de Gedeon, Barac, Samson, Iephte, David, Samuel, et prophetis:
   <font size="2">
    33
   </font>
   qui per fidem vicerunt regna, operati sunt iustitiam, adepti sunt repromissiones, obturaverunt ora leonum,
   <font size="2">
    34
   </font>
   extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum:
   <font size="2">
    35
   </font>
   acceperunt mulieres de resurrectione mortuos suos: alii autem distenti sunt non suscipientes redemptionem ut meliorem invenirent resurrectionem.
   <font size="2">
    36
   </font>
   Alii vero ludibria, et verbera experti, insuper et vincula, et carceres:
   <font size="2">
    37
   </font>
   lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti:
   <font size="2">
    38
   </font>
   quibus dignus non erat mundus: in solitudinibus errantes, in montibus, in speluncis, et in cavernis terrae.
  </p>
  <p>
   <font size="2">
    39
   </font>
   Et hi omnes testimonio fidei probati, non acceperunt repromissionem,
   <font size="2">
    40
   </font>
   Deo pro nobis melius aliquid providente, ut non sine nobis consummarentur.
  </p>
  <p>
   <a name="12">
   </a>
   [12]
   <font size="2">
    1
   </font>
   Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen:
   <font size="2">
    2
   </font>
   aspicientes in auctorem fidei, et consummatorem Iesum, qui proposito sibi gaudio sustinuit crucem, confusione contempta, atque in dextera sedis Dei sedet.
   <font size="2">
    3
   </font>
   Recogitate enim eum qui talem sustinuit a peccatoribus adversum semetipsum contradictionem: ut ne fatigemini, animis vestris deficientes.
  </p>
  <p>
   <font size="2">
    4
   </font>
   Nondum enim usque ad sanguinem restitistis, adversus peccatum repugnantes:
   <font size="2">
    5
   </font>
   et obliti estis consolationis, quae vobis tamquam filiis loquitur, dicens: Fili mi, noli negligere disciplinam Domini: neque fatigeris dum ab eo argueris.
   <font size="2">
    6
   </font>
   Quem enim diligit Dominus, castigat: flagellat autem omnem filium, quem recipit.
  </p>
  <p>
   <font size="2">
    7
   </font>
   In disciplina perseverate. Tamquam filiis vobis offert se Deus: quis enim filius, quem non corripit pater?
   <font size="2">
    8
   </font>
   quod si extra disciplinam estis, cuius participes facti sunt omnes: ergo adulteri, et non filii estis.
   <font size="2">
    9
   </font>
   Deinde patres quidem carnis nostrae, eruditores habuimus, et reverebamur eos, non multo magis obtemperabimus Patri spirituum, et vivemus?
   <font size="2">
    10
   </font>
   Et illi quidem in tempore paucorum dierum, secundum voluntatem suam erudiebant nos: hic autem ad id quod utile est in recipiendo sanctificationem eius.
   <font size="2">
    11
   </font>
   Omnis autem disciplina in praesenti quidem videtur non esse gaudii, sed moeroris: postea autem fructum pacatissimum exercitatis per eam, reddet iustitiae.
  </p>
  <p>
   <font size="2">
    12
   </font>
   Propter quod remissas manus, et soluta genua erigite,
   <font size="2">
    13
   </font>
   et gressus rectos facite pedibus vestris: ut non claudicans quis erret, magis autem sanetur.
  </p>
  <p>
   <font size="2">
    14
   </font>
   Pacem sequimini cum omnibus, et sanctimoniam, sine qua nemo videbit Deum:
   <font size="2">
    15
   </font>
   contemplantes nequis desit gratiae Dei: ne qua radix amaritudinis sursum germinans impediat, et per illam inquinentur multi.
   <font size="2">
    16
   </font>
   Ne quis fornicator, aut profanus ut Esau: qui propter unam escam vendidit primitiva sua:
   <font size="2">
    17
   </font>
   scitote enim quoniam et postea cupiens haereditare benedictionem, reprobatus est: non enim invenit poenitentiae locum, quamquam cum lacrimis inquisisset eam.
  </p>
  <p>
   <font size="2">
    18
   </font>
   Non enim accessistis ad tractabilem montem, et accensibilem ignem, et turbinem, et caliginem, et procellam,
   <font size="2">
    19
   </font>
   et tubae sonum, et vocem verborum, quam qui audierunt, excusaverunt se, ne eis fieret verbum.
   <font size="2">
    20
   </font>
   Non enim portabant quod dicebatur: Et si bestia tetigerit montem, lapidabitur.
   <font size="2">
    21
   </font>
   Et ita terribile erat quod videbatur. Moyses dixit: Exterritus sum, et tremebundus.
   <font size="2">
    22
   </font>
   Sed accessistis ad Sion montem, et civitatem Dei viventis, Ierusalem caelestem, et multorum millium angelorum frequentiam,
   <font size="2">
    23
   </font>
   et ecclesiam primitivorum, qui conscripti sunt in caelis, et iudicem omnium Deum, et spiritus iustorum perfectorum,
   <font size="2">
    24
   </font>
   et testamenti novi mediatorem Iesum, et sanguinis aspersionem melius loquentem quam Abel.
  </p>
  <p>
   <font size="2">
    25
   </font>
   Videte ne recusetis loquentem. Si enim illi non effugerunt, recusantes eum, qui super terram loquebatur: multo magis nos, qui de caelis loquentem nobis avertimus.
   <font size="2">
    26
   </font>
   Cuius vox movit terram tunc: nunc autem repromittit, dicens: Adhuc semel, et ego movebo non solum terram, sed et caelum.
   <font size="2">
    27
   </font>
   Quod autem, Adhuc semel, dicit: declarat mobilium translationem tamquam factorum, ut maneant ea quae sunt immobilia.
  </p>
  <p>
   <font size="2">
    28
   </font>
   Itaque regnum immobile suscipientes, habemus gratiam: per quam serviamus placentes Deo, cum metu et reverentia.
   <font size="2">
    29
   </font>
   Etenim Deus noster ignis consumens est.
  </p>
  <p>
   <a name="13">
   </a>
   [13]
   <font size="2">
    1
   </font>
   Caritas fraternitatis maneat in vobis,
   <font size="2">
    2
   </font>
   et hospitalitatem nolite oblivisci: per hanc enim latuerunt quidam, angelis hospitio receptis.
   <font size="2">
    3
   </font>
   Mementote vinctorum, tamquam simul vincti: et laborantium, tamquam et ipsi in corpore morantes.
   <font size="2">
    4
   </font>
   Honorabile connubium in omnibus, et thorus immaculatus. Fornicatores enim, et adulteros iudicabit Deus.
  </p>
  <p>
   <font size="2">
    5
   </font>
   Sint mores sine avaritia, contenti praesentibus: ipse enim dixit: Non te deseram, neque derelinquam:
   <font size="2">
    6
   </font>
   ita ut confidenter dicamus: Dominus mihi adiutor: non timebo quid faciat mihi homo.
  </p>
  <p>
   <font size="2">
    7
   </font>
   Mementote praepositorum vestrorum, qui vobis locuti sunt verbum Dei: quorum intuentes exitum conversationis, imitamini fidem.
   <font size="2">
    8
   </font>
   Iesus Christus heri, et hodie: ipse et in saecula.
   <font size="2">
    9
   </font>
   Doctrinis variis et peregrinis nolite abduci. Optimum est enim gratia stabilire cor, non escis: quae non profuerunt ambulantibus in eis.
   <font size="2">
    10
   </font>
   Habemus altare, de quo edere non habent potestatem, qui tabernaculo deserviunt.
   <font size="2">
    11
   </font>
   Quorum enim animalium infertur sanguis pro peccato in Sancta per pontificem, horum corpora cremantur extra castra.
   <font size="2">
    12
   </font>
   Propter quod et Iesus, ut sanctificaret per suum sanguinem populum, extra portam passus est.
   <font size="2">
    13
   </font>
   Exeamus igitur ad eum extra castra, improperium eius portantes.
   <font size="2">
    14
   </font>
   Non enim habemus hic manentem civitatem, sed futuram inquirimus.
   <font size="2">
    15
   </font>
   Per ipsum ergo offeramus hostiam laudis semper Deo, id est, fructum labiorum confitentium nomini eius.
  </p>
  <p>
   <font size="2">
    16
   </font>
   Beneficentiae autem et communionis nolite oblivisci: talibus enim hostiis promeretur Deus.
  </p>
  <p>
   <font size="2">
    17
   </font>
   Obedite praepositis vestris, et subiacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes: hoc enim non expedit vobis.
  </p>
  <p>
   <font size="2">
    18
   </font>
   Orate pro nobis: confidimus enim quia bonam conscientiam habemus in omnibus bene volentes conversari.
   <font size="2">
    19
   </font>
   Amplius autem deprecor vos hoc facere, quo celerius restituar vobis.
  </p>
  <p>
   <font size="2">
    20
   </font>
   Deus autem pacis, qui eduxit de mortuis pastorem magnum ovium, in sanguine testamenti aeterni, Dominum nostrum Iesum Christum,
   <font size="2">
    21
   </font>
   aptet vos in omni bono, ut faciatis eius voluntatem: faciens in vobis quod placeat coram se per Iesum Christum: cui est gloria in saecula saeculorum. Amen.
  </p>
  <p>
   <font size="2">
    22
   </font>
   Rogo autem vos fratres, ut sufferatis verbum solatii. Etenim perpaucis scripsi vobis.
   <font size="2">
    23
   </font>
   Cognoscite fratrem nostrum Timotheum dimissum: cum quo (si celerius venerit) videbo vos.
   <font size="2">
    24
   </font>
   Salutate omnes praepositos vestros, et omnes sanctos. Salutant vos de Italia fratres.
   <font size="2">
    25
   </font>
   Gratia cum omnibus vobis. Amen.
  </p>
  <p class="border">
  </p>
 </body>
</div>