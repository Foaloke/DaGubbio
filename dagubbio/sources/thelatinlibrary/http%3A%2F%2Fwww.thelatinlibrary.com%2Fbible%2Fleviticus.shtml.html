<div>
 Leviticus
 <body>
  <p class="pagehead">
   LEVITICUS
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Vocavit autem Moysen, et locutus est ei Dominus de tabernaculo testimonii, dicens:
   <font size="2">
    2
   </font>
   Loquere filiis Israel, et dices ad eos: Homo, qui obtulerit ex vobis hostiam Domino de pecoribus, id est, de bobus et ovibus offerens victimas,
   <font size="2">
    3
   </font>
   si holocaustum fuerit eius oblatio, ac de armento: masculum immaculatum offeret ad ostium tabernaculi testimonii, ad placandum sibi Dominum:
   <font size="2">
    4
   </font>
   ponetque manum super caput hostiae, et acceptabilis erit, atque in expiationem eius proficiens.
   <font size="2">
    5
   </font>
   Immolabitque vitulum coram Domino, et offerent filii Aaron sacerdotes sanguinem eius, fundentes per altaris circuitum, quod est ante ostium tabernaculi:
   <font size="2">
    6
   </font>
   detractaque pelle hostiae, artus in frusta concident.
   <font size="2">
    7
   </font>
   Et subicient in altari ignem, strue lignorum ante composita:
   <font size="2">
    8
   </font>
   et membra quae sunt caesa, desuper ordinantes, caput videlicet, et cuncta quae adhaerent iecori,
   <font size="2">
    9
   </font>
   intestinis et pedibus lotis aqua: adolebitque ea sacerdos super altare in holocaustum et suavem odorem Domino.
  </p>
  <p>
   <font size="2">
    10
   </font>
   Quod si de pecoribus oblatio est, de ovibus sive de capris holocaustum, masculum absque macula offeret:
   <font size="2">
    11
   </font>
   immolabitque ad latus altaris, quod respicit ad aquilonem, coram Domino: sanguinem vero illius fundent super altare filii Aaron per circuitum:
   <font size="2">
    12
   </font>
   dividentque membra, caput, et omnia quae adhaerent iecori, et ponent super ligna, quibus subiciendus est ignis:
   <font size="2">
    13
   </font>
   intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino.
  </p>
  <p>
   <font size="2">
    14
   </font>
   Si autem de avibus, holocausti oblatio fuerit Domino, de turturibus, aut pullis columbae,
   <font size="2">
    15
   </font>
   offeret eam sacerdos ad altare: et retorto ad collum capite, ac rupto vulneris loco, decurrere faciet sanguinem super crepidinem altaris:
   <font size="2">
    16
   </font>
   vesiculam vero gutturis, et plumas proiciet prope altare ad orientalem plagam, in loco in quo cineres effundi solent,
   <font size="2">
    17
   </font>
   confringetque ascellas eius, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino.
  </p>
  <p>
   <a name="2">
   </a>
   [2]
   <font size="2">
    1
   </font>
   Anima cum obtulerit oblationem sacrificii Domino, simila erit eius oblatio; fundetque super eam oleum, et ponet tus,
   <font size="2">
    2
   </font>
   ac deferet ad filios Aaron sacerdotes: quorum unus tollet pugillum plenum similae et olei, ac totum tus, et ponet memoriale super altare in odorem suavissimum Domino.
   <font size="2">
    3
   </font>
   Quod autem reliquum fuerit de sacrificio, erit Aaron et filiorum eius, Sanctum sanctorum de oblationibus Domini.
  </p>
  <p>
   <font size="2">
    4
   </font>
   Cum autem obtuleris sacrificium coctum in clibano: de simila, panes scilicet absque fermento, conspersos oleo, et lagana azyma oleo lita.
   <font size="2">
    5
   </font>
   Si oblatio tua fuerit de sartagine, similae conspersae oleo et absque fermento,
   <font size="2">
    6
   </font>
   divides eam minutatim, et fundes super eam oleum.
   <font size="2">
    7
   </font>
   Sin autem de craticula fuerit sacrificium, aeque simila oleo conspergetur:
   <font size="2">
    8
   </font>
   quam offerens Domino, trades manibus sacerdotis.
   <font size="2">
    9
   </font>
   Qui cum obtulerit eam, tollet memoriale de sacrificio, et adolebit super altare in odorem suavitatis Domino:
   <font size="2">
    10
   </font>
   quidquid autem reliquum est, erit Aaron, et filiorum eius, Sanctum sanctorum de oblationibus Domini.
  </p>
  <p>
   <font size="2">
    11
   </font>
   Omnis oblatio quae offeretur Domino, absque fermento fiet, nec quidquam fermenti ac mellis adolebitur in sacrificio Domino.
   <font size="2">
    12
   </font>
   Primitias tantum eorum offeretis ac munera: super altare vero non imponentur in odorem suavitatis.
  </p>
  <p>
   <font size="2">
    13
   </font>
   Quidquid obtuleris sacrificii, sale condies, nec auferes sal foederis Dei tui de sacrificio tuo: in omni oblatione tua offeres sal.
  </p>
  <p>
   <font size="2">
    14
   </font>
   Si autem obtuleris munus primarum frugum tuarum Domino de spicis adhuc virentibus, torrebis igni, et confringes in morem farris, et sic offeres primitias tuas Domino,
   <font size="2">
    15
   </font>
   fundens supra oleum, et tus imponens, quia oblatio Domini est:
   <font size="2">
    16
   </font>
   de qua adolebit sacerdos in memoriam muneris partem farris fracti, et olei, ac totum tus.
  </p>
  <p>
   <a name="3">
   </a>
   [3]
   <font size="2">
    1
   </font>
   Quod si hostia pacificorum fuerit eius oblatio, et de bobus voluerit offerre, marem sive feminam, immaculata offeret coram Domino.
   <font size="2">
    2
   </font>
   Ponetque manum super caput victimae suae, quae immolabitur in introitu tabernaculi testimonii, fundentque filii Aaron sacerdotes sanguinem per altaris circuitum.
   <font size="2">
    3
   </font>
   Et offerent de hostia pacificorum in oblationem Domino, adipem qui operit vitalia, et quidquid pinguedinis est intrinsecus:
   <font size="2">
    4
   </font>
   duos renes cum adipe quo teguntur ilia, et reticulum iecoris cum renunculis.
   <font size="2">
    5
   </font>
   Adolebuntque ea super altare in holocaustum, lignis igne supposito, in oblationem suavissimi odoris Domino.
  </p>
  <p>
   <font size="2">
    6
   </font>
   Si vero de ovibus fuerit eius oblatio et pacificorum hostia, sive masculum obtulerit, sive feminam, immaculata erunt.
   <font size="2">
    7
   </font>
   Si agnum obtulerit coram Domino,
   <font size="2">
    8
   </font>
   ponet manum suam super caput victimae suae: quae immolabitur in vestibulo tabernaculi testimonii: fundentque filii Aaron sanguinem eius per circuitum altaris.
   <font size="2">
    9
   </font>
   Et offerent de pacificorum hostia sacrificium Domino: adipem et caudam totam
   <font size="2">
    10
   </font>
   cum renibus, et pinguedinem quae operit ventrem atque universa vitalia, et utrumque renunculum cum adipe qui est iuxta ilia, reticulumque iecoris cum renunculis.
   <font size="2">
    11
   </font>
   Et adolebit ea sacerdos super altare in pabulum ignis et oblationis Domini.
  </p>
  <p>
   <font size="2">
    12
   </font>
   Si capra fuerit eius oblatio, et obtulerit eam Domino,
   <font size="2">
    13
   </font>
   ponet manum suam super caput eius: immolabitque eam in introitu tabernaculi testimonii, et fundent filii Aaron sanguinem eius per altaris circuitum.
   <font size="2">
    14
   </font>
   Tollentque ex ea in pastum ignis dominici, adipem qui operit ventrem, et qui tegit universa vitalia:
   <font size="2">
    15
   </font>
   duos renunculos cum reticulo, quod est super eos iuxta ilia, et arvinam iecoris cum renunculis:
   <font size="2">
    16
   </font>
   adolebitque ea super altare sacerdos in alimoniam ignis, et suavissimi odoris. Omnis adeps, Domini erit
   <font size="2">
    17
   </font>
   iure perpetuo in generationibus, et cunctis habitaculis vestris: nec sanguinem nec adipem omnino comedetis.
  </p>
  <p>
   <a name="4">
   </a>
   [4]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Loquere filiis Israel: Anima, quae peccaverit per ignorantiam, et de universis mandatis Domini, quae praecepit ut non fierent, quippiam fecerit:
   <font size="2">
    3
   </font>
   si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino:
   <font size="2">
    4
   </font>
   et adducet illum ad ostium tabernaculi testimonii coram Domino, ponetque manum super caput eius, et immolabit eum Domino.
   <font size="2">
    5
   </font>
   Hauriet quoque de sanguine vituli, inferens illum in tabernaculum testimonii.
   <font size="2">
    6
   </font>
   Cumque intinxerit digitum in sanguine, asperget eo septies coram Domino contra velum sanctuarii.
   <font size="2">
    7
   </font>
   Ponetque de eodem sanguine super cornua altaris thymiamatis gratissimi Domino, quod est in tabernaculo testimonii: omnem autem reliquum sanguinem fundet in basim altaris holocausti in introitu tabernaculi.
   <font size="2">
    8
   </font>
   Et adipem vituli auferet pro peccato, tam eum qui vitalia operit quam omnia quae intrinsecus sunt:
   <font size="2">
    9
   </font>
   duos renunculos et reticulum quod est super eos iuxta ilia, et adipem iecoris cum renunculis,
   <font size="2">
    10
   </font>
   sicut aufertur de vitulo hostiae pacificorum: et adolebit ea super altare holocausti.
   <font size="2">
    11
   </font>
   Pellem vero et omnes carnes, cum capite et pedibus et intestinis et fimo,
   <font size="2">
    12
   </font>
   et reliquo corpore, efferet extra castra in locum mundum, ubi cineres effundi solent: incendetque ea super lignorum struem, quae in loco effusorum cinerum cremabuntur.
  </p>
  <p>
   <font size="2">
    13
   </font>
   Quod si omnis turba Israel ignoraverit, et per imperitiam fecerit quod contra mandatum Domini est,
   <font size="2">
    14
   </font>
   et postea intellexerit peccatum suum, offeret pro peccato suo vitulum, adducetque eum ad ostium tabernaculi.
   <font size="2">
    15
   </font>
   Et ponent seniores populi manus super caput eius coram Domino. Immolatoque vitulo in conspectu Domini,
   <font size="2">
    16
   </font>
   inferet sacerdos, qui unctus est, de sanguine eius in tabernaculum testimonii,
   <font size="2">
    17
   </font>
   tincto digito aspergens septies contra velum.
   <font size="2">
    18
   </font>
   Ponetque de eodem sanguine in cornibus altaris, quod est coram Domino in tabernaculo testimonii: reliquum autem sanguinem fundet iuxta basim altaris holocaustorum, quod est in ostio tabernaculi testimonii.
   <font size="2">
    19
   </font>
   Omnemque eius adipem tollet, et adolebit super altare:
   <font size="2">
    20
   </font>
   sic faciens et de hoc vitulo quomodo fecit et prius: et rogante pro eis sacerdote, propitius erit eis Dominus.
   <font size="2">
    21
   </font>
   Ipsum autem vitulum efferet extra castra, atque comburet sicut et priorem vitulum: quia est pro peccato multitudinis.
  </p>
  <p>
   <font size="2">
    22
   </font>
   Si peccaverit princeps, et fecerit unum e pluribus per ignorantiam, quod Domini lege prohibetur:
   <font size="2">
    23
   </font>
   et postea intellexerit peccatum suum, offeret hostiam Domino, hircum de capris immaculatum.
   <font size="2">
    24
   </font>
   Ponetque manum suam super caput eius: cumque immolaverit eum loco ubi solet mactari holocaustum coram Domino, quia pro peccato est,
   <font size="2">
    25
   </font>
   tinget sacerdos digitum in sanguine hostiae pro peccato, tangens cornua altaris holocausti, et reliquum fundens ad basim eius.
   <font size="2">
    26
   </font>
   Adipem vero adolebit supra, sicut in victimis pacificorum fieri solet: rogabitque pro eo sacerdos, et pro peccato eius, et dimittetur ei.
  </p>
  <p>
   <font size="2">
    27
   </font>
   Quod si peccaverit anima per ignorantiam, de populo terrae, ut faciat quidquam de his, quae Domini lege prohibentur, atque delinquat,
   <font size="2">
    28
   </font>
   et cognoverit peccatum suum, offeret capram immaculatam.
   <font size="2">
    29
   </font>
   Ponetque manum super caput hostiae quae pro peccato est, et immolabit eam in loco holocausti.
   <font size="2">
    30
   </font>
   Tolletque sacerdos de sanguine in digito suo: et tangens cornua altaris holocausti, reliquum fundet ad basim eius.
   <font size="2">
    31
   </font>
   Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino: rogabitque pro eo, et dimittetur ei.
  </p>
  <p>
   <font size="2">
    32
   </font>
   Sin autem de pecoribus obtulerit victimam pro peccato, ovem scilicet immaculatam:
   <font size="2">
    33
   </font>
   ponet manum super caput eius, et immolabit eam in loco ubi solent caedi holocaustorum hostiae.
   <font size="2">
    34
   </font>
   Sumetque sacerdos de sanguine eius digito suo, et tangens cornua altaris holocausti, reliquum fundet ad basim eius.
   <font size="2">
    35
   </font>
   Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini: rogabitque pro eo, et pro peccato eius, et dimittetur ei.
  </p>
  <p>
   <a name="5">
   </a>
   [5]
   <font size="2">
    1
   </font>
   Si peccaverit anima, et audierit vocem iurantis, testisque fuerit quod aut ipse vidit, aut conscius est: nisi indicaverit, portabit iniquitatem suam.
   <font size="2">
    2
   </font>
   Anima quae tetigerit aliquid immundum, sive quod occisum a bestia est, aut per se mortuum, aut quodlibet aliud reptile: et oblita fuerit immunditiae suae, rea est, et deliquit:
   <font size="2">
    3
   </font>
   et si tetigerit quidquam de immunditia hominis iuxta omnem impuritatem, qua pollui solet, oblitaque cognoverit postea, subiacebit delicto.
   <font size="2">
    4
   </font>
   Anima, quae iuraverit, et protulerit labiis suis, ut vel male quid faceret, vel bene, et idipsum iuramento et sermone firmaverit, oblitaque postea intellexerit delictum suum,
   <font size="2">
    5
   </font>
   agat poenitentiam pro peccato,
   <font size="2">
    6
   </font>
   et offerat de gregibus agnam sive capram, orabitque pro ea sacerdos et pro peccato eius.
  </p>
  <p>
   <font size="2">
    7
   </font>
   Sin autem non potuerit offerre pecus, offerat duos turtures, vel duos pullos columbarum Domino, unum pro peccato, et alterum in holocaustum,
   <font size="2">
    8
   </font>
   dabitque eos sacerdoti: qui primum offerens pro peccato, retorquebit caput eius ad pennulas, ita ut collo haereat, et non penitus abrumpatur.
   <font size="2">
    9
   </font>
   Et asperget de sanguine eius parietem altaris; quidquid autem reliquum fuerit, faciet distillare ad fundamentum eius, quia pro peccato est.
   <font size="2">
    10
   </font>
   Alterum vero adolebit in holocaustum, ut fieri solet: rogabitque pro eo sacerdos et pro peccato eius, et dimittetur ei.
  </p>
  <p>
   <font size="2">
    11
   </font>
   Quod si non quiverit manus eius duos offerre turtures, aut duos pullos columbarum, offeret pro peccato suo similae partem ephi decimam: non mittet in eam oleum, nec thuris aliquid imponet, quia pro peccato est.
   <font size="2">
    12
   </font>
   Tradetque eam sacerdoti: qui plenum ex ea pugillum hauriens, cremabit super altare in monimentum eius qui obtulerit,
   <font size="2">
    13
   </font>
   rogans pro illo et expians: reliquam vero partem ipse habebit in munere.
  </p>
  <p>
   <font size="2">
    14
   </font>
   Locutusque est Dominus ad Moysen, dicens:
   <font size="2">
    15
   </font>
   Anima si praevaricans caeremonias, per errorem, in his quae Domino sunt sanctificata, peccaverit, offeret pro delicto suo arietem immaculatum de gregibus, qui emi potest duobus siclis, iuxta pondus sanctuarii:
   <font size="2">
    16
   </font>
   ipsumque quod intulit damni restituet, et quintam partem ponet supra, tradens sacerdoti, qui rogabit pro eo offerens arietem, et dimittetur ei.
  </p>
  <p>
   <font size="2">
    17
   </font>
   Anima si peccaverit per ignorantiam, feceritque unum ex his quae Domini lege prohibentur, et peccati rea intellexerit iniquitatem suam,
   <font size="2">
    18
   </font>
   offeret arietem immaculatum de gregibus sacerdoti, iuxta mensuram aestimationemque peccati: qui orabit pro eo, quia nesciens fecerit: et dimittetur ei,
   <font size="2">
    19
   </font>
   quia per errorem deliquit in Dominum.
  </p>
  <p>
   <a name="6">
   </a>
   [6]
   <font size="2">
    1
   </font>
   Locutus est Dominus ad Moysen, dicens:
   <font size="2">
    2
   </font>
   Anima quae peccaverit, et contempto Domino, negaverit proximo suo depositum quod fidei eius creditum fuerat, vel vi aliquid extorserit, aut calumniam fecerit,
   <font size="2">
    3
   </font>
   sive rem perditam invenerit, et inficians insuper peieraverit, et quodlibet aliud ex pluribus fecerit, in quibus solent peccare homines,
   <font size="2">
    4
   </font>
   convicta delicti,
   <font size="2">
    5
   </font>
   reddet omnia, quae per fraudem voluit obtinere, integra, et quintam insuper partem domino cui damnum intulerat.
   <font size="2">
    6
   </font>
   Pro peccato autem suo offeret arietem immaculatum de grege, et dabit eum sacerdoti, iuxta aestimationem mensuramque delicti:
   <font size="2">
    7
   </font>
   qui rogabit pro eo coram Domino, et dimittetur illi pro singulis quae faciendo peccavit.
  </p>
  <p>
   <font size="2">
    8
   </font>
   Locutusque est Dominus ad Moysen, dicens:
   <font size="2">
    9
   </font>
   Praecipe Aaron et filiis eius: Haec est lex holocausti: cremabitur in altari tota nocte usque mane: ignis ex eodem altari erit.
   <font size="2">
    10
   </font>
   Vestietur tunica sacerdos et feminalibus lineis: tolletque cineres, quos vorans ignis exussit, et ponens iuxta altare,
   <font size="2">
    11
   </font>
   spoliabitur prioribus vestimentis, indutusque aliis, efferret eos extra castra, et in loco mundissimo usque ad favillam consumi faciet.
   <font size="2">
    12
   </font>
   Ignis autem in altari semper ardebit, quem nutriet sacerdos subiciens ligna mane per singulos dies, et imposito holocausto, desuper adolebit adipes pacificorum.
   <font size="2">
    13
   </font>
   Ignis est iste perpetuus, qui numquam deficiet in altari.
   <font size="2">
    14
   </font>
   Haec est lex sacrificii et libamentorum, quae offerent filii Aaron coram Domino, et coram altari.
   <font size="2">
    15
   </font>
   Tollet sacerdos pugillum similae, quae conspersa est oleo, et totum thus, quod super similam positum est: adolebitque illud in altari in monimentum odoris suavissimi Domino:
   <font size="2">
    16
   </font>
   reliquam autem partem similae comedet Aaron cum filiis suis, absque fermento: et comedet in loco sancto atrii tabernaculi.
   <font size="2">
    17
   </font>
   Ideo autem non fermentabitur, quia pars eius in Domini offertur incensum. Sanctum sanctorum erit, sicut pro peccato atque delicto.
   <font size="2">
    18
   </font>
   Mares tantum stirpis Aaron comedent illud. Legitimum ac sempiternum erit in generationibus vestris de sacrificiis Domini: omnis qui tetigerit illa, sanctificabitur.
  </p>
  <p>
   <font size="2">
    19
   </font>
   Locutusque est Dominus ad Moysen, dicens:
   <font size="2">
    20
   </font>
   Haec est oblatio Aaron, et filiorum eius, quam offerre debent Domino in die unctionis suae. Decimam partem ephi offerent similae in sacrificio sempiterno, medium eius mane, et medium eius vespere:
   <font size="2">
    21
   </font>
   quae in sartagine oleo conspersa frigetur. Offeret autem eam calidam in odorem suavissimum Domino
   <font size="2">
    22
   </font>
   sacerdos, qui iure patri successerit, et tota cremabitur in altari.
   <font size="2">
    23
   </font>
   Omne enim sacrificium sacerdotum igne consumetur, nec quisquam comedet ex eo.
   <font size="2">
    24
   </font>
   Locutus est autem Dominus ad Moysen, dicens:
   <font size="2">
    25
   </font>
   Loquere Aaron et filiis eius: Ista est lex hostiae pro peccato: in loco ubi offertur holocaustum, immolabitur coram Domino. Sanctum sanctorum est.
   <font size="2">
    26
   </font>
   Sacerdos, qui offert, comedet eam in loco sancto, in atrio tabernaculi.
   <font size="2">
    27
   </font>
   Quidquid tetigerit carnes eius, sanctificabitur. Si de sanguine illius vestis fuerit aspersa, lavabitur in loco sancto.
   <font size="2">
    28
   </font>
   Vas autem fictile, in quo cocta est, confringetur; quod si vas aeneum fuerit, defricabitur, et lavabitur aqua.
   <font size="2">
    29
   </font>
   Omnis masculus de genere sacerdotali vescetur de carnibus eius, quia Sanctum sanctorum est.
   <font size="2">
    30
   </font>
   Hostia enim quae caeditur pro peccato, cuius sanguis infertur in tabernaculum testimonii ad expiandum in sanctuario, non comedetur, sed comburetur igni.
  </p>
  <p>
   <a name="7">
   </a>
   [7]
   <font size="2">
    1
   </font>
   Haec quoque lex hostiae pro delicto, Sancta sanctorum est:
   <font size="2">
    2
   </font>
   idcirco ubi immolabitur holocaustum, mactabitur et victima pro delicto: sanguis eius per gyrum altaris fundetur.
   <font size="2">
    3
   </font>
   Offerent ex ea caudam et adipem qui operit vitalia:
   <font size="2">
    4
   </font>
   duos renunculos, et pinguedinem quae iuxta ilia est, reticulumque iecoris cum renunculis.
   <font size="2">
    5
   </font>
   Et adolebit ea sacerdos super altare: incensum est Domini pro delicto.
   <font size="2">
    6
   </font>
   Omnis masculus de sacerdotali genere, in loco sancto vescetur his carnibus, quia Sanctum sanctorum est.
   <font size="2">
    7
   </font>
   Sicut pro peccato offertur hostia, ita et pro delicto: utriusque hostiae lex una erit: ad sacerdotem, qui eam obtulerit, pertinebit.
  </p>
  <p>
   <font size="2">
    8
   </font>
   Sacerdos qui offert holocausti victimam, habebit pellem eius.
   <font size="2">
    9
   </font>
   Et omne sacrificium similae, quod coquitur in clibano, et quidquid in craticula, vel in sartagine praeparatur, eius erit sacerdotis a quo offertur:
   <font size="2">
    10
   </font>
   sive oleo conspersa, sive arida fuerint, cunctis filiis Aaron mensura aequa per singulos dividetur.
  </p>
  <p>
   <font size="2">
    11
   </font>
   Haec est lex hostiae pacificorum quae offertur Domino.
   <font size="2">
    12
   </font>
   Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas:
   <font size="2">
    13
   </font>
   panes quoque fermentatos cum hostia gratiarum, quae immolatur pro pacificis:
   <font size="2">
    14
   </font>
   ex quibus unus pro primitiis offeretur Domino, et erit sacerdotis qui fundet hostiae sanguinem,
   <font size="2">
    15
   </font>
   cuius carnes eadem comedentur die, nec remanebit ex eis quidquam usque mane.
  </p>
  <p>
   <font size="2">
    16
   </font>
   Si voto, vel sponte quispiam obtulerit hostiam, eadem similiter edetur die: sed et si quid in crastinum remanserit, vesci licitum est:
   <font size="2">
    17
   </font>
   quidquid autem tertius invenerit dies, ignis absumet.
  </p>
  <p>
   <font size="2">
    18
   </font>
   Si quis de carnibus victimae pacificorum die tertio comederit, irrita fiet oblatio, nec proderit offerenti: quin potius quaecumque anima tali se edulio contaminaverit, praevaricationis rea erit.
   <font size="2">
    19
   </font>
   Caro, quae aliquid tetigerit immundum, non comedetur, sed comburetur igni: qui fuerit mundus, vescetur ex ea.
   <font size="2">
    20
   </font>
   Anima polluta quae ederit de carnibus hostiae pacificorum, quae oblata est Domino, peribit de populis suis.
   <font size="2">
    21
   </font>
   Et quae tetigerit immunditiam hominis, vel iumenti, sive omnis rei quae polluere potest, et comederit de huiuscemodi carnibus, interibit de populis suis.
  </p>
  <p>
   <font size="2">
    22
   </font>
   Locutusque est Dominus ad Moysen, dicens:
   <font size="2">
    23
   </font>
   Loquere filiis Israel: Adipem ovis, et bovis, et caprae non comedetis.
   <font size="2">
    24
   </font>
   Adipem cadaveris morticini, et eius animalis, quod a bestia captum est, habebitis in varios usus.
   <font size="2">
    25
   </font>
   Si quis adipem, qui offerri debet in incensum Domini, comederit, peribit de populo suo.
   <font size="2">
    26
   </font>
   Sanguinem quoque omnis animalis non sumetis in cibo, tam de avibus quam de pecoribus.
   <font size="2">
    27
   </font>
   Omnis anima, quae ederit sanguinem, peribit de populis suis.
  </p>
  <p>
   <font size="2">
    28
   </font>
   Locutusque est Dominus ad Moysen, dicens:
   <font size="2">
    29
   </font>
   Loquere filiis Israel, dicens: Qui offert victimam pacificorum Domino, offerat simul et sacrificium, id est, libamenta eius.
   <font size="2">
    30
   </font>
   Tenebit manibus adipem hostiae, et pectusculum: cumque ambo oblata Domino consecraverit, tradet sacerdoti,
   <font size="2">
    31
   </font>
   qui adolebit adipem super altare, pectusculum autem erit Aaron et filiorum eius.
   <font size="2">
    32
   </font>
   Armus quoque dexter de pacificorum hostiis cedet in primitias sacerdotis.
   <font size="2">
    33
   </font>
   Qui obtulerit sanguinem et adipem filiorum Aaron, ipse habebit et armum dextrum in portione sua.
   <font size="2">
    34
   </font>
   Pectusculum enim elevationis, et armum separationis, tuli a filiis Israel de hostiis eorum pacificis, et dedi Aaron sacerdoti, et filiis eius, lege perpetua, ab omni populo Israel.
  </p>
  <p>
   <font size="2">
    35
   </font>
   Haec est unctio Aaron et filiorum eius in caeremoniis Domini die qua obtulit eos Moyses, ut sacerdotio fungerentur,
   <font size="2">
    36
   </font>
   et quae praecepit eis dari Dominus a filiis Israel religione perpetua in generationibus suis.
  </p>
  <p>
   <font size="2">
    37
   </font>
   Ista est lex holocausti, et sacrificii pro peccato atque delicto, et pro consecratione et pacificorum victimis,
   <font size="2">
    38
   </font>
   quam constituit Dominus Moysi in monte Sinai, quando mandabit filiis Israel ut offerrent oblationes suas Domino in deserto Sinai.
  </p>
  <p>
   <a name="8">
   </a>
   [8]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Tolle Aaron cum filiis suis, vestes eorum, et unctionis oleum, vitulum pro peccato, duos arietes, canistrum cum azymis:
   <font size="2">
    3
   </font>
   et congregabis omnem coetum ad ostium tabernaculi.
   <font size="2">
    4
   </font>
   Fecit Moyses ut Dominus imperaverat. Congregataque omni turba ante fores tabernaculi,
   <font size="2">
    5
   </font>
   ait: Iste est sermo, quem iussit Dominus fieri.
  </p>
  <p>
   <font size="2">
    6
   </font>
   Statimque obtulit Aaron et filios eius. Cumque lavisset eos,
   <font size="2">
    7
   </font>
   vestivit pontificem subucula linea, accingens eum balteo, et induens eum tunica hyacinthina, et desuper humerale imposuit,
   <font size="2">
    8
   </font>
   quod astringens cingulo aptavit rationali, in quo erat Doctrina et Veritas.
   <font size="2">
    9
   </font>
   Cidari quoque texit caput: et super eam, contra frontem, posuit laminam auream consecratam in sanctificatione, sicut praeceperat ei Dominus.
  </p>
  <p>
   <font size="2">
    10
   </font>
   Tulit et unctionis oleum, quo linivit tabernaculum cum omni supellectili sua.
   <font size="2">
    11
   </font>
   Cumque sanctificans aspersisset altare septem vicibus, unxit illud, et omnia vasa eius, labrumque cum basi sua sanctificavit oleo.
   <font size="2">
    12
   </font>
   Quod fundens super caput Aaron, unxit eum, et consecravit:
   <font size="2">
    13
   </font>
   filios quoque eius oblatos vestivit tunicis lineis, et cinxit balteis, imposuitque mitras, ut iusserat Dominus.
  </p>
  <p>
   <font size="2">
    14
   </font>
   Obtulit et vitulum pro peccato: cumque super caput eius posuisset Aaron et filii eius manus suas,
   <font size="2">
    15
   </font>
   immolavit eum, hauriens sanguinem, et tincto digito, tetigit cornua altaris per gyrum: quo expiato et sanctificato, fudit reliquum sanguinem ad fundamenta eius.
   <font size="2">
    16
   </font>
   Adipem vero qui erat super vitalia, et reticulum iecoris, duosque renunculos, cum arvinulis suis, adolevit super altare:
   <font size="2">
    17
   </font>
   vitulum cum pelle, et carnibus, et fimo, cremans extra castra, sicut praeceperat Dominus.
  </p>
  <p>
   <font size="2">
    18
   </font>
   Obtulit et arietem in holocaustum: super cuius caput cum imposuissent Aaron et filii eius manus suas,
   <font size="2">
    19
   </font>
   immolavit eum, et fudit sanguinem eius per circuitum altaris.
   <font size="2">
    20
   </font>
   Ipsumque arietem in frusta concidens, caput eius, et artus, et adipem adolevit igni,
   <font size="2">
    21
   </font>
   lotis prius intestinis et pedibus: totumque simul arietem incendit super altare, eo quod esset holocaustum suavissimi odoris Domino, sicut praeceperat ei.
   <font size="2">
    22
   </font>
   Obtulit et arietem secundum in consecratione sacerdotum, posueruntque super caput eius Aaron et filii eius manus suas:
   <font size="2">
    23
   </font>
   quem cum immolasset Moyses, sumens de sanguine eius, tetigit extremum auriculae dextrae Aaron, et pollicem manus eius dextrae, similiter et pedis.
   <font size="2">
    24
   </font>
   Obtulit et filios Aaron: cumque de sanguine arietis immolati tetigisset extremum auriculae singulorum dextrae, et pollices manus ac pedis dextri, reliquum fudit super altare per circuitum:
   <font size="2">
    25
   </font>
   adipem vero, et caudam, omnemque pinguedinem quae operit intestina, reticulumque iecoris, et duos renes cum adipibus suis et armo dextro separavit.
   <font size="2">
    26
   </font>
   Tollens autem de canistro azymorum, quod erat coram Domino, panem absque fermento, et collyridam conspersam oleo, laganumque, posuit super adipes, et armum dextrum,
   <font size="2">
    27
   </font>
   tradens simul omnia Aaron et filiis eius. Qui postquam levaverunt ea coram Domino,
   <font size="2">
    28
   </font>
   rursum suscepta de manibus eorum, adolevit super altare holocausti, eo quod consecrationis esset oblatio, in odorem suavitatis, sacrificii Domino.
   <font size="2">
    29
   </font>
   Tulitque pectusculum, elevans illud coram Domino, de ariete consecrationis in partem suam, sicut praeceperat ei Dominus.
   <font size="2">
    30
   </font>
   Assumensque unguentum, et sanguinem qui erat in altari, aspersit super Aaron et vestimenta eius, et super filios illius ac vestes eorum.
  </p>
  <p>
   <font size="2">
    31
   </font>
   Cumque sanctificasset eos in vestitu suo, praecepit eis, dicens: Coquite carnes ante fores tabernaculi, et ibi comedite eas; panes quoque consecrationis edite, qui positi sunt in canistro, sicut praecepit mihi Dominus, dicens: Aaron et filii eius comedent eos:
   <font size="2">
    32
   </font>
   quidquid autem reliquum fuerit de carne et panibus, ignis absumet.
   <font size="2">
    33
   </font>
   De ostio quoque tabernaculi non exibitis septem diebus, usque ad diem quo complebitur tempus consecrationis vestrae; septem enim diebus finitur consecratio:
   <font size="2">
    34
   </font>
   sicut et impraesentiarum factum est, ut ritus sacrificii compleretur.
   <font size="2">
    35
   </font>
   Die ac nocte manebitis in tabernaculo observantes custodias Domini, ne moriamini: sic enim mihi praeceptum est.
  </p>
  <p>
   <font size="2">
    36
   </font>
   Feceruntque Aaron et filii eius cuncta quae locutus est Dominus per manum Moysi.
  </p>
  <p>
   <a name="9">
   </a>
   [9]
   <font size="2">
    1
   </font>
   Facto autem octavo die, vocavit Moyses Aaron, et filios eius, ac maiores natu Israel, dixitque ad Aaron:
   <font size="2">
    2
   </font>
   Tolle de armento vitulum pro peccato, et arietem in holocaustum, utrumque immaculatum, et offer illos coram Domino.
   <font size="2">
    3
   </font>
   Et ad filios Israel loqueris: Tollite hircum pro peccato, et vitulum, atque agnum, anniculos, et sine macula in holocaustum,
   <font size="2">
    4
   </font>
   bovem et arietem pro pacificis: et immolate eos coram Domino, in sacrificio singulorum similam conspersam oleo offerentes: hodie enim Dominus apparebit vobis.
  </p>
  <p>
   <font size="2">
    5
   </font>
   Tulerunt ergo cuncta quae iusserat Moyses ad ostium tabernaculi: ubi cum omnis multitudo astaret,
   <font size="2">
    6
   </font>
   ait Moyses: Iste est sermo, quem praecepit Dominus: facite, et apparebit vobis gloria eius.
   <font size="2">
    7
   </font>
   Et dixit ad Aaron: Accede ad altare, et immola pro peccato tuo: offer holocaustum, et deprecare pro te et pro populo: cumque mactaveris hostiam populi, ora pro eo, sicut praecepit Dominus.
  </p>
  <p>
   <font size="2">
    8
   </font>
   Statimque Aaron accedens ad altare, immolavit vitulum pro peccato suo:
   <font size="2">
    9
   </font>
   cuius sanguinem obtulerunt ei filii sui: in quo tingens digitum, tetigit cornua altaris, et fudit residuum ad basim eius.
   <font size="2">
    10
   </font>
   Adipemque, et renunculos, ac reticulum iecoris, quae sunt pro peccato, adolevit super altare, sicut praeceperat Dominus Moysi:
   <font size="2">
    11
   </font>
   carnes vero et pellem eius extra castra combussit igni.
  </p>
  <p>
   <font size="2">
    12
   </font>
   Immolavit et holocausti victimam: obtuleruntque ei filii sui sanguinem eius, quem fudit per altaris circuitum.
   <font size="2">
    13
   </font>
   Ipsam etiam hostiam in frusta concisam, cum capite et membris singulis obtulerunt; quae omnia super altare cremavit igni,
   <font size="2">
    14
   </font>
   lotis aqua prius intestinis et pedibus.
  </p>
  <p>
   <font size="2">
    15
   </font>
   Et pro peccato populi offerens, mactavit hircum: expiatoque altari,
   <font size="2">
    16
   </font>
   fecit holocaustum,
   <font size="2">
    17
   </font>
   addens in sacrificio libamenta, quae pariter offeruntur, et adolens ea super altare, absque caeremoniis holocausti matutini.
  </p>
  <p>
   <font size="2">
    18
   </font>
   Immolavit et bovem atque arietem, hostias pacificas populi: obtuleruntque ei filii sui sanguinem, quem fudit super altare in circuitum.
   <font size="2">
    19
   </font>
   Adipem autem bovis, et caudam arietis, renunculosque cum adipibus suis, et reticulum iecoris,
   <font size="2">
    20
   </font>
   posuerunt super pectora: cumque cremati essent adipes super altare,
   <font size="2">
    21
   </font>
   pectora eorum, et armos dextros separavit Aaron, elevans coram Domino, sicut praeceperat Moyses.
  </p>
  <p>
   <font size="2">
    22
   </font>
   Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit.
   <font size="2">
    23
   </font>
   Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini:
   <font size="2">
    24
   </font>
   et ecce egressus ignis a Domino, devoravit holocaustum, et adipes qui erant super altare. Quod cum vidissent turbae, laudaverunt Dominum, ruentes in facies suas.
  </p>
  <p>
   <a name="10">
   </a>
   [10]
   <font size="2">
    1
   </font>
   Arreptisque Nadab et Abiu filii Aaron thuribulis, posuerunt ignem, et incensum desuper, offerentes coram Domino ignem alienum: quod eis praeceptum non erat.
   <font size="2">
    2
   </font>
   Egressusque ignis a Domino, devoravit eos, et mortui sunt coram Domino.
  </p>
  <p>
   <font size="2">
    3
   </font>
   Dixitque Moyses ad Aaron: Hoc est quod locutus est Dominus: Sanctificabor in iis qui appropinquant mihi, et in conspectu omnis populi glorificabor. Quod audiens tacuit Aaron.
   <font size="2">
    4
   </font>
   Vocatis autem Moyses Misaele et Elisaphan filiis Oziel, patrui Aaron, ait ad eos: Ite, et tollite fratres vestros de conspectu sanctuarii, et asportate extra castra.
   <font size="2">
    5
   </font>
   Confestimque pergentes, tulerunt eos sicut iacebant, vestitos lineis tunicis, et eiecerunt foras, ut sibi fuerat imperatum.
  </p>
  <p>
   <font size="2">
    6
   </font>
   Locutusque est Moyses ad Aaron, et ad Eleazar, et Ithamar, filios eius: Capita vestra nolite nudare, et vestimenta nolite scindere, ne forte moriamini, et super omnem coetum oriatur indignatio. Fratres vestri, et omnis domus Israel, plangant incendium quod Dominus suscitavit:
   <font size="2">
    7
   </font>
   vos autem non egrediemini fores tabernaculi, alioquin peribitis: oleum quippe sanctae unctionis est super vos. Qui fecerunt omnia iuxta praeceptum Moysi.
  </p>
  <p>
   <font size="2">
    8
   </font>
   Dixit quoque Dominus ad Aaron:
   <font size="2">
    9
   </font>
   Vinum, et omne quod inebriare potest, non bibetis tu et filii tui, quando intratis in tabernaculum testimonii, ne moriamini: quia praeceptum sempiternum est in generationes vestras:
   <font size="2">
    10
   </font>
   et ut habeatis scientiam discernendi inter sanctum et profanum, inter pollutum et mundum;
   <font size="2">
    11
   </font>
   doceatisque filios Israel omnia legitima mea quae locutus est Dominus ad eos per manum Moysi.
  </p>
  <p>
   <font size="2">
    12
   </font>
   Locutusque est Moyses ad Aaron, et ad Eleazar, et Ithamar, filios eius, qui erant residui: Tollite sacrificium, quod remansit de oblatione Domini, et comedite illud absque fermento iuxta altare, quia Sanctum sanctorum est.
   <font size="2">
    13
   </font>
   Comedetis autem in loco sancto: quod datum est tibi et filiis tuis de oblationibus Domini, sicut praeceptum est mihi.
   <font size="2">
    14
   </font>
   Pectusculum quoque quod oblatum est, et armum qui separatus est, edetis in loco mundissimo tu et filii tui, et filiae tuae tecum: tibi enim ac liberis tuis reposita sunt de hostiis salutaribus filiorum Israel:
   <font size="2">
    15
   </font>
   eo quod armum et pectus, et adipes qui cremantur in altari, elevaverunt coram Domino, et pertineant ad te, et ad filios tuos, lege perpetua, sicut praecepit Dominus.
  </p>
  <p>
   <font size="2">
    16
   </font>
   Inter haec, hircum, qui oblatus fuerat pro peccato, cum quaereret Moyses, exustum reperit: iratusque contra Eleazar et Ithamar filios Aaron, qui remanserant, ait:
   <font size="2">
    17
   </font>
   Cur non comedistis hostiam pro peccato in loco sancto, quae Sancta sanctorum est, et data vobis ut portetis iniquitatem multitudinis, et rogetis pro ea in conspectu Domini,
   <font size="2">
    18
   </font>
   praesertim cum de sanguine illius non sit illatum intra sancta, et comedere debueritis eam in Sanctuario, sicut praeceptum est mihi?
   <font size="2">
    19
   </font>
   Respondit Aaron: Oblata est hodie victima pro peccato, et holocaustum coram Domino: mihi autem accidit quod vides; quomodo potui comedere eam, aut placere Domino in caeremoniis mente lugubri?
   <font size="2">
    20
   </font>
   Quod cum audisset Moyses, recepit satisfactionem.
  </p>
  <p>
   <a name="11">
   </a>
   [11]
   <font size="2">
    1
   </font>
   Locutusque est Dominus ad Moysen et Aaron, dicens:
   <font size="2">
    2
   </font>
   Dicite filiis Israel: Haec sunt animalia quae comedere debetis de cunctis animantibus terrae:
   <font size="2">
    3
   </font>
   omne quod habet divisam ungulam, et ruminat in pecoribus, comedetis.
   <font size="2">
    4
   </font>
   Quidquid autem ruminat quidem, et habet ungulam, sed non dividit eam, sicut camelus et cetera, non comedetis illud, et inter immunda reputabitis.
   <font size="2">
    5
   </font>
   Choerogryllus qui ruminat, ungulamque non dividit, immundus est.
   <font size="2">
    6
   </font>
   Lepus quoque: nam et ipse ruminat, sed ungulam non dividit.
   <font size="2">
    7
   </font>
   Et sus: qui cum ungulam dividat, non ruminat.
   <font size="2">
    8
   </font>
   Horum carnibus non vescemini, nec cadavera contingetis, quia immunda sunt vobis.
  </p>
  <p>
   <font size="2">
    9
   </font>
   Haec sunt quae gignuntur in aquis, et vesci licitum est: omne quod habet pinnulas et squamas, tam in mari quam in fluminibus et stagnis, comedetis.
   <font size="2">
    10
   </font>
   Quidquid autem pinnulas et squamas non habet, eorum quae in aquis moventur et vivunt, abominabile vobis,
   <font size="2">
    11
   </font>
   execrandumque erit: carnes eorum non comedetis, et morticina vitabitis.
   <font size="2">
    12
   </font>
   Cuncta quae non habent pinnulas et squamas in aquis, polluta erunt.
  </p>
  <p>
   <font size="2">
    13
   </font>
   Haec sunt quae de avibus comedere non debetis, et vitanda sunt vobis: aquilam, et gryphem, et haliaeetum,
   <font size="2">
    14
   </font>
   et milvum ac vulturem iuxta genus suum,
   <font size="2">
    15
   </font>
   et omne corvini generis in similitudinem suam,
   <font size="2">
    16
   </font>
   struthionem, et noctuam, et larum, et accipitrem iuxta genus suum:
   <font size="2">
    17
   </font>
   bubonem, et mergulum, et ibin,
   <font size="2">
    18
   </font>
   et cygnum, et onocrotalum, et porphyrionem,
   <font size="2">
    19
   </font>
   herodionem, et charadrion iuxta genus suum, upupam quoque, et vespertilionem.
  </p>
  <p>
   <font size="2">
    20
   </font>
   Omne de volucribus quod graditur super quatuor pedes, abominabile erit vobis.
   <font size="2">
    21
   </font>
   Quidquid autem ambulat quidem super quatuor pedes, sed habet longiora retro crura, per quae salit super terram,
   <font size="2">
    22
   </font>
   comedere debetis, ut est bruchus in genere suo, et attacus atque ophiomachus, ac locusta, singula iuxta genus suum.
   <font size="2">
    23
   </font>
   Quidquid autem ex volucribus quatuor tantum habet pedes, execrabile erit vobis:
   <font size="2">
    24
   </font>
   et quicumque morticina eorum tetigerit, polluetur, et erit immundus usque ad vesperum:
   <font size="2">
    25
   </font>
   et si necesse fuerit ut portet quippiam horum mortuum, lavabit vestimenta sua, et immundus erit usque ad occasum solis.
  </p>
  <p>
   <font size="2">
    26
   </font>
   Omne animal quod habet quidem ungulam, sed non dividit eam, nec ruminat, immundum erit: et qui tetigerit illud, contaminabitur.
   <font size="2">
    27
   </font>
   Quod ambulat super manus ex cunctis animantibus, quae incedunt quadrupedia, immundum erit: qui tetigerit morticina eorum, polluetur usque ad vesperum.
   <font size="2">
    28
   </font>
   Et qui portaverit huiuscemodi cadavera, lavabit vestimenta sua, et immundus erit usque ad vesperum: quia omnia haec immunda sunt vobis.
  </p>
  <p>
   <font size="2">
    29
   </font>
   Haec quoque inter polluta reputabuntur de his quae moventur in terra, mustela et mus et crocodilus, singula iuxta genus suum,
   <font size="2">
    30
   </font>
   mygale, et chamaeleon, et stellio, et lacerta, et talpa.
   <font size="2">
    31
   </font>
   Omnia haec immunda sunt.
  </p>
  <p>
   Qui tetigerit morticina eorum, immundus erit usque ad vesperum:
   <font size="2">
    32
   </font>
   et super quod ceciderit quidquam de morticinis eorum, polluetur, tam vas ligneum et vestimentum, quam pelles et cilicia: et in quocumque fit opus, tingentur aqua, et polluta erunt usque ad vesperum, et sic postea mundabuntur.
   <font size="2">
    33
   </font>
   Vas autem fictile, in quod horum quidquam intro cecidit, polluetur, et idcirco frangendum est.
   <font size="2">
    34
   </font>
   Omnis cibus, quem comedetis, si fusa fuerit super eum aqua, immundus erit: et omne liquens quod bibitur de universo vase, immundum erit.
   <font size="2">
    35
   </font>
   Et quidquid de morticinis huiuscemodi ceciderit super illud, immundum erit: sive clibani, sive chytropodes, destruentur, et immundi erunt.
   <font size="2">
    36
   </font>
   Fontes vero et cisternae, et omnis aquarum congregatio munda erit. Qui morticinum eorum tetigerit, polluetur.
   <font size="2">
    37
   </font>
   Si ceciderit super sementem, non polluet eam.
   <font size="2">
    38
   </font>
   Si autem quispiam aqua sementem perfuderit, et postea morticinis tacta fuerit, illico polluetur.
  </p>
  <p>
   <font size="2">
    39
   </font>
   Si mortuum fuerit animal, quod licet vobis comedere, qui cadaver eius tetigerit, immundus erit usque ad vesperum:
   <font size="2">
    40
   </font>
   et qui comederit ex eo quippiam, sive portaverit, lavabit vestimenta sua, et immundus erit usque ad vesperum.
  </p>
  <p>
   <font size="2">
    41
   </font>
   Omne quod reptat super terram, abominabile erit, nec assumetur in cibum.
   <font size="2">
    42
   </font>
   Quidquid super pectus quadrupes graditur, et multos habet pedes, sive per humum trahitur, non comedetis, quia abominabile est.
   <font size="2">
    43
   </font>
   Nolite contaminare animas vestras, nec tangatis quidquam eorum, ne immundi sitis.
   <font size="2">
    44
   </font>
   Ego enim sum Dominus Deus vester: sancti estote, quia ego sanctus sum. Ne polluatis animas vestras in omni reptili quod movetur super terram.
   <font size="2">
    45
   </font>
   Ego enim sum Dominus, qui eduxi vos de terra Aegypti, ut essem vobis in Deum. Sancti eritis, quia ego sanctus sum.
  </p>
  <p>
   <font size="2">
    46
   </font>
   Ista est lex animantium ac volucrum, et omnis animae viventis, quae movetur in aqua, et reptat in terra,
   <font size="2">
    47
   </font>
   ut differentias noveritis mundi et immundi, et sciatis quid comedere et quid respuere debeatis.
  </p>
  <p>
   <a name="12">
   </a>
   [12]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Loquere filiis Israel, et dices ad eos: Mulier, si suscepto semine pepererit masculum, immunda erit septem diebus iuxta dies separationis menstruae.
   <font size="2">
    3
   </font>
   Et die octavo circumcidetur infantulus:
   <font size="2">
    4
   </font>
   ipsa vero triginta tribus diebus manebit in sanguine purificationis suae. Omne sanctum non tanget, nec ingredietur in sanctuarium, donec impleantur dies purificationis suae.
  </p>
  <p>
   <font size="2">
    5
   </font>
   Sin autem feminam pepererit, immunda erit duabus hebdomadibus iuxta ritum fluxus menstrui, et sexaginta sex diebus manebit in sanguine purificationis suae.
  </p>
  <p>
   <font size="2">
    6
   </font>
   Cumque expleti fuerint dies purificationis suae, pro filio sive pro filia, deferet agnum anniculum in holocaustum, et pullum columbae sive turturem pro peccato, ad ostium tabernaculi testimonii, et tradet sacerdoti,
   <font size="2">
    7
   </font>
   qui offeret illa coram Domino, et orabit pro ea, et sic mundabitur a profluvio sanguinis sui: ista est lex parientis masculum aut feminam.
  </p>
  <p>
   <font size="2">
    8
   </font>
   Quod si non invenerit manus eius, nec potuerit offerre agnum, sumet duos turtures vel duos pullos columbarum, unum in holocaustum, et alterum pro peccato: orabitque pro ea sacerdos, et sic mundabitur.
  </p>
  <p>
   <a name="13">
   </a>
   [13]
   <font size="2">
    1
   </font>
   Locutusque est Dominus ad Moysen, et Aaron, dicens:
   <font size="2">
    2
   </font>
   Homo, in cuius cute et carne ortus fuerit diversus color, sive pustula, aut quasi lucens quippiam, id est, plaga leprae, adducetur ad Aaron sacerdotem, vel ad unum quemlibet filiorum eius.
   <font size="2">
    3
   </font>
   Qui cum viderit lepram in cute, et pilos in album mutatos colorem, ipsamque speciem leprae humiliorem cute et carne reliqua: plaga leprae est, et ad arbitrium eius separabitur.
   <font size="2">
    4
   </font>
   Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus:
   <font size="2">
    5
   </font>
   et considerabit die septimo: et si quidem lepra ultra non creverit, nec transierit in cute priores terminos, rursum recludet eum septem diebus aliis.
   <font size="2">
    6
   </font>
   Et die septimo contemplabitur: si obscurior fuerit lepra, et non creverit in cute, mundabit eum, quia scabies est: lavabitque homo vestimenta sua, et mundus erit.
   <font size="2">
    7
   </font>
   Quod si postquam a sacerdote visus est, et redditus munditiae, iterum lepra creverit: adducetur ad eum,
   <font size="2">
    8
   </font>
   et immunditiae condemnabitur.
  </p>
  <p>
   <font size="2">
    9
   </font>
   Plaga leprae si fuerit in homine, adducetur ad sacerdotem,
   <font size="2">
    10
   </font>
   et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit:
   <font size="2">
    11
   </font>
   lepra vetustissima iudicabitur, atque inolita cuti. Contaminabit itaque eum sacerdos, et non recludet, quia perspicuae immunditiae est.
   <font size="2">
    12
   </font>
   Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,
   <font size="2">
    13
   </font>
   considerabit eum sacerdos, et teneri lepra mundissima iudicabit: eo quod omnis in candorem versa sit, et idcirco homo mundus erit.
   <font size="2">
    14
   </font>
   Quando vero caro vivens in eo apparuerit,
   <font size="2">
    15
   </font>
   tunc sacerdotis iudicio polluetur, et inter immundos reputabitur: caro enim viva, si lepra aspergitur, immunda est.
   <font size="2">
    16
   </font>
   Quod si rursum versa fuerit in alborem, et totum hominem operuerit,
   <font size="2">
    17
   </font>
   considerabit eum sacerdos, et mundum esse decernet.
  </p>
  <p>
   <font size="2">
    18
   </font>
   Caro autem et cutis in qua ulcus natum est, et sanatum,
   <font size="2">
    19
   </font>
   et in loco ulceris cicatrix alba apparuerit, sive subrufa, adducetur homo ad sacerdotem.
   <font size="2">
    20
   </font>
   Qui cum viderit locum leprae humiliorem carne reliqua, et pilos versos in candorem, contaminabit eum: plaga enim leprae orta est in ulcere.
   <font size="2">
    21
   </font>
   Quod si pilus coloris est pristini, et cicatrix subobscura, et vicina carne non est humilior, recludet eum septem diebus:
   <font size="2">
    22
   </font>
   et si quidem creverit, adiudicabit eum leprae;
   <font size="2">
    23
   </font>
   sin autem steterit in loco suo, ulceris est cicatrix, et homo mundus erit.
  </p>
  <p>
   <font size="2">
    24
   </font>
   Caro autem et cutis, quam ignis exusserit, et sanata albam sive rufam habuerit cicatricem,
   <font size="2">
    25
   </font>
   considerabit eam sacerdos: et ecce versa est in alborem, et locus eius reliqua cute est humilior, contaminabit eum, quia plaga leprae in cicatrice orta est.
   <font size="2">
    26
   </font>
   Quod si pilorum color non fuerit immutatus, nec humilior plaga carne reliqua, et ipsa leprae species fuerit subobscura, recludet eum septem diebus,
   <font size="2">
    27
   </font>
   et die septimo contemplabitur: si creverit in cute lepra, contaminabit eum.
   <font size="2">
    28
   </font>
   Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturae.
  </p>
  <p>
   <font size="2">
    29
   </font>
   Vir, sive mulier, in cuius capite vel barba germinaverit lepra, videbit eos sacerdos.
   <font size="2">
    30
   </font>
   Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbae est.
   <font size="2">
    31
   </font>
   Sin autem viderit locum maculae aequalem vicinae carni, et capillum nigrum: recludet eum septem diebus,
   <font size="2">
    32
   </font>
   et die septimo intuebitur. Si non creverit macula, et capillus sui coloris est, et locus plagae carni reliquae aequalis:
   <font size="2">
    33
   </font>
   radetur homo absque loco maculae, et includetur septem diebus aliis.
   <font size="2">
    34
   </font>
   Si die septimo visa fuerit stetisse plaga in loco suo, nec humilior carne reliqua, mundabit eum: lotisque vestibus suis, mundus erit.
   <font size="2">
    35
   </font>
   Sin autem post emundationem rursus creverit macula in cute,
   <font size="2">
    36
   </font>
   non quaeret amplius utrum capillus in flavum colorem sit immutatus, quia aperte immundus est.
   <font size="2">
    37
   </font>
   Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum.
  </p>
  <p>
   <font size="2">
    38
   </font>
   Vir, sive mulier, in cuius cute candor apparuerit,
   <font size="2">
    39
   </font>
   intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.
  </p>
  <p>
   <font size="2">
    40
   </font>
   Vir, de cuius capite capilli fluunt, calvus et mundus est:
   <font size="2">
    41
   </font>
   et si a fronte ceciderint pili, recalvaster et mundus est.
   <font size="2">
    42
   </font>
   Sin autem in calvitio sive in recalvatione albus vel rufus color fuerit exortus,
   <font size="2">
    43
   </font>
   et hoc sacerdos viderit, condemnabit eum haud dubiae leprae, quae orta est in calvitio.
   <font size="2">
    44
   </font>
   Quicumque ergo maculatus fuerit lepra, et separatus est ad arbitrium sacerdotis,
   <font size="2">
    45
   </font>
   habebit vestimenta dissuta, caput nudum, os veste contectum, contaminatum ac sordidum se clamabit.
   <font size="2">
    46
   </font>
   Omni tempore quo leprosus est et immundus, solus habitabit extra castra.
  </p>
  <p>
   <font size="2">
    47
   </font>
   Vestis lanea sive linea, quae lepram habuerit,
   <font size="2">
    48
   </font>
   in stamine atque subtegmine, aut certe pellis, vel quidquid ex pelle confectum est,
   <font size="2">
    49
   </font>
   si alba vel rufa macula fuerit infecta, lepra reputabitur, ostendeturque sacerdoti:
   <font size="2">
    50
   </font>
   qui consideratam recludet septem diebus:
   <font size="2">
    51
   </font>
   et die septimo rursus aspiciens, si deprehenderit crevisse, lepra perseverans est: pollutum iudicabit vestimentum, et omne in quo fuerit inventa:
   <font size="2">
    52
   </font>
   et idcirco comburetur flammis.
   <font size="2">
    53
   </font>
   Quod si eam viderit non crevisse,
   <font size="2">
    54
   </font>
   praecipiet, et lavabunt id in quo lepra est, recludetque illud septem diebus aliis.
   <font size="2">
    55
   </font>
   Et cum viderit faciem quidem pristinam non reversam, nec tamen crevisse lepram, immundum iudicabit, et igne comburet, eo quod infusa sit in superficie vestimenti, vel per totum, lepra.
   <font size="2">
    56
   </font>
   Sin autem obscurior fuerit locus leprae, postquam vestis est lota, abrumpet eum, et a solido dividet.
   <font size="2">
    57
   </font>
   Quod si ultra apparuerit in his locis, quae prius immaculata erant, lepra volatilis et vaga, debet igne comburi.
   <font size="2">
    58
   </font>
   Si cessaverit, lavabit aqua ea, quae pura sunt, secundo, et munda erunt.
  </p>
  <p>
   <font size="2">
    59
   </font>
   Ista est lex leprae vestimenti lanei et linei, staminis, atque subtegminis, omnisque supellectilis pelliceae, quomodo mundari debeat, vel contaminari.
  </p>
  <p>
   <a name="14">
   </a>
   [14]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Hic est ritus leprosi, quando mundandus est. Adducetur ad sacerdotem:
   <font size="2">
    3
   </font>
   qui egressus de castris, cum invenerit lepram esse mundatam,
   <font size="2">
    4
   </font>
   praecipiet ei, qui purificatur, ut offerat duos passeres vivos pro se, quibus vesci licitum est, et lignum cedrinum, vermiculumque et hyssopum.
   <font size="2">
    5
   </font>
   Et unum ex passeribus immolari iubebit in vase fictili super aquas viventes:
   <font size="2">
    6
   </font>
   alium autem vivum cum ligno cedrino, et cocco et hyssopo, tinget in sanguine passeris immolati,
   <font size="2">
    7
   </font>
   quo asperget illum, qui mundandus est, septies, ut iure purgetur: et dimittet passerem vivum, ut in agrum avolet.
   <font size="2">
    8
   </font>
   Cumque laverit homo vestimenta sua, radet omnes pilos corporis, et lavabitur aqua: purificatusque ingredietur castra, ita dumtaxat ut maneat extra tabernaculum suum septem diebus,
   <font size="2">
    9
   </font>
   et die septimo radet capillos capitis, barbamque et supercilia, ac totius corporis pilos. Et lotis rursum vestibus et corpore,
   <font size="2">
    10
   </font>
   die octavo assumet duos agnos immaculatos, et ovem anniculam absque macula, et tres decimas similae in sacrificium, quae conspersa sit oleo, et seorsum olei sextarium.
  </p>
  <p>
   <font size="2">
    11
   </font>
   Cumque sacerdos purificans hominem, statuerit eum, et haec omnia coram Domino in ostio tabernaculi testimonii,
   <font size="2">
    12
   </font>
   tollet agnum et offeret eum pro delicto, oleique sextarium: et oblatis ante Dominum omnibus,
   <font size="2">
    13
   </font>
   immolabit agnum, ubi solet immolari hostia pro peccato, et holocaustum, id est, in loco sancto. Sicut enim pro peccato, ita et pro delicto ad sacerdotem pertinet hostia: Sancta sanctorum est.
   <font size="2">
    14
   </font>
   Assumensque sacerdos de sanguine hostiae, quae immolata est pro delicto, ponet super extremum auriculae dextrae eius qui mundatur, et super pollices manus dextrae et pedis:
   <font size="2">
    15
   </font>
   et de olei sextario mittet in manum suam sinistram,
   <font size="2">
    16
   </font>
   tingetque digitum dextrum in eo, et asperget coram Domino septies.
   <font size="2">
    17
   </font>
   Quod autem reliquum est olei in laeva manu, fundet super extremum auriculae dextrae eius qui mundatur, et super pollices manus ac pedis dextri, et super sanguinem qui effusus est pro delicto,
   <font size="2">
    18
   </font>
   et super caput eius.
   <font size="2">
    19
   </font>
   Rogabitque pro eo coram Domino, et faciet sacrificium pro peccato: tunc immolabit holocaustum,
   <font size="2">
    20
   </font>
   et ponet illud in altari cum libamentis suis, et homo rite mundabitur.
  </p>
  <p>
   <font size="2">
    21
   </font>
   Quod si pauper est, et non potest manus eius invenire quae dicta sunt pro delicto, assumet agnum ad oblationem, ut roget pro eo sacerdos, decimamque partem similae conspersae oleo in sacrificium, et olei sextarium,
   <font size="2">
    22
   </font>
   duosque turtures sive duos pullos columbae, quorum unus sit pro peccato, et alter in holocaustum:
   <font size="2">
    23
   </font>
   offeretque ea die octavo purificationis suae sacerdoti, ad ostium tabernaculi testimonii coram Domino.
   <font size="2">
    24
   </font>
   Qui suscipiens agnum pro delicto et sextarium olei, levabit simul:
   <font size="2">
    25
   </font>
   immolatoque agno, de sanguine eius ponet super extremum auriculae dextrae illius qui mundatur, et super pollices manus eius ac pedis dextri:
   <font size="2">
    26
   </font>
   olei vero partem mittet in manum suam sinistram,
   <font size="2">
    27
   </font>
   in quo tingens digitum dextrae manus asperget septies coram Domino:
   <font size="2">
    28
   </font>
   tangetque extremum dextrae auriculae illius qui mundatur, et pollices manus ac pedis dextri, in loco sanguinis qui effusus est pro delicto:
   <font size="2">
    29
   </font>
   reliquam autem partem olei, quae est in sinistra manu, mittet super caput purificati, ut placet pro eo Dominum:
   <font size="2">
    30
   </font>
   et turturem sive pullum columbae offeret,
   <font size="2">
    31
   </font>
   unum pro delicto, et alterum in holocaustum cum libamentis suis.
  </p>
  <p>
   <font size="2">
    32
   </font>
   Hoc est sacrificium leprosi, qui habere non potest omnia in emundationem sui.
  </p>
  <p>
   <font size="2">
    33
   </font>
   Locutusque est Dominus ad Moysen et Aaron, dicens:
   <font size="2">
    34
   </font>
   Cum ingressi fueritis terram Chanaan, quam ego dabo vobis in possessionem, si fuerit plaga leprae in aedibus,
   <font size="2">
    35
   </font>
   ibit cuius est domus, nuntians sacerdoti, et dicet: Quasi plaga leprae videtur mihi esse in domo mea.
   <font size="2">
    36
   </font>
   At ille praecipiet ut efferant universa de domo, priusquam ingrediatur eam, et videat utrum leprosa sit, ne immunda fiant omnia quae in domo sunt. Intrabitque postea ut consideret lepram domus:
   <font size="2">
    37
   </font>
   et cum viderit in parietibus illius quasi valliculas pallore sive rubore deformes, et humiliores superficie reliqua,
   <font size="2">
    38
   </font>
   egredietur ostium domus, et statim claudet illam septem diebus.
   <font size="2">
    39
   </font>
   Reversusque die septimo, considerabit eam: si invenerit crevisse lepram,
   <font size="2">
    40
   </font>
   iubebit erui lapides in quibus lepra est, et proici eos extra civitatem in locum immundum:
   <font size="2">
    41
   </font>
   domum autem ipsam radi intrinsecus per circuitum, et spargi pulverem rasurae extra urbem in locum immundum,
   <font size="2">
    42
   </font>
   lapidesque alios reponi pro his qui ablati fuerint, et luto alio liniri domum.
  </p>
  <p>
   <font size="2">
    43
   </font>
   Sin autem postquam eruti sunt lapides, et pulvis erasus, et alia terra lita,
   <font size="2">
    44
   </font>
   ingressus sacerdos viderit reversam lepram, et parietes respersos maculis, lepra est perseverans, et immunda domus:
   <font size="2">
    45
   </font>
   quam statim destruent, et lapides eius ac ligna, atque universum pulverem proicient extra oppidum in locum immundum.
   <font size="2">
    46
   </font>
   Qui intraverit domum quando clausa est, immundus erit usque ad vesperum:
   <font size="2">
    47
   </font>
   et qui dormierit in ea, et comederit quippiam, lavabit vestimenta sua.
  </p>
  <p>
   <font size="2">
    48
   </font>
   Quod si introiens sacerdos viderit lepram non crevisse in domo, postquam denuo lita fuerit, purificabit eam reddita sanitate:
   <font size="2">
    49
   </font>
   et in purificationem eius sumet duos passeres, lignumque cedrinum, et vermiculum atque hyssopum:
   <font size="2">
    50
   </font>
   et immolato uno passere in vase fictili super aquas vivas,
   <font size="2">
    51
   </font>
   tollet lignum cedrinum, et hyssopum, et coccum, et passerem vivum, et tinget omnia in sanguine passeris immolati, atque in aquis viventibus, et asperget domum septies,
   <font size="2">
    52
   </font>
   purificabitque eam tam in sanguine passeris quam in aquis viventibus, et in passere vivo, lignoque cedrino et hyssopo atque vermiculo.
   <font size="2">
    53
   </font>
   Cumque dimiserit passerem avolare in agrum libere, orabit pro domo, et iure mundabitur.
  </p>
  <p>
   <font size="2">
    54
   </font>
   Ista est lex omnis leprae et percussurae,
   <font size="2">
    55
   </font>
   leprae vestium et domorum,
   <font size="2">
    56
   </font>
   cicatricis et erumpentium papularum, lucentis maculae, et in varias species, coloribus immutatis,
   <font size="2">
    57
   </font>
   ut possit sciri quo tempore mundum quid, vel immundum sit.
  </p>
  <p>
   <a name="15">
   </a>
   [15]
   <font size="2">
    1
   </font>
   Locutusque est Dominus ad Moysen et Aaron, dicens:
   <font size="2">
    2
   </font>
   Loquimini filiis Israel, et dicite eis: Vir, qui patitur fluxum seminis, immundus erit.
   <font size="2">
    3
   </font>
   Et tunc iudicabitur huic vitio subiacere, cum per singula momenta adhaeserit carni eius, atque concreverit foedus humor.
   <font size="2">
    4
   </font>
   Omne stratum, in quo dormierit, immundum erit, et ubicumque sederit.
   <font size="2">
    5
   </font>
   Si quis hominum tetigerit lectum eius, lavabit vestimenta sua, et ipse lotus aqua, immundus erit usque ad vesperum.
   <font size="2">
    6
   </font>
   Si sederit ubi ille sederat, et ipse lavabit vestimenta sua: et lotus aqua, immundus erit usque ad vesperum.
   <font size="2">
    7
   </font>
   Qui tetigerit carnem eius, lavabit vestimenta sua: et ipse lotus aqua, immundus erit usque ad vesperum.
   <font size="2">
    8
   </font>
   Si salivam huiuscemodi homo iecerit super eum qui mundus est, lavabit vestimenta sua: et lotus aqua, immundus erit usque ad vesperum.
   <font size="2">
    9
   </font>
   Sagma, super quo sederit, immundum erit:
   <font size="2">
    10
   </font>
   et quidquid sub eo fuerit, qui fluxum seminis patitur, pollutum erit usque ad vesperum. Qui portaverit horum aliquid, lavabit vestimenta sua: et ipse lotus aqua, immundus erit usque ad vesperum.
   <font size="2">
    11
   </font>
   Omnis, quem tetigerit qui talis est, non lotis ante manibus, lavabit vestimenta sua, et lotus aqua, immundus erit usque ad vesperum.
   <font size="2">
    12
   </font>
   Vas fictile quod tetigerit confringetur: vas autem ligneum lavabitur aqua.
  </p>
  <p>
   <font size="2">
    13
   </font>
   Si sanatus fuerit qui huiuscemodi sustinet passionem, numerabit septem dies post emundationem sui, et lotis vestibus et toto corpore in aquis viventibus, erit mundus.
   <font size="2">
    14
   </font>
   Die autem octavo sumet duos turtures, aut duos pullos columbae, et veniet in conspectum Domini ad ostium tabernaculi testimonii, dabitque eos sacerdoti:
   <font size="2">
    15
   </font>
   qui faciet unum pro peccato et alterum in holocaustum: rogabitque pro eo coram Domino, ut emundetur a fluxi seminis sui.
  </p>
  <p>
   <font size="2">
    16
   </font>
   Vir de quo egreditur semen coitus, lavabit aqua omne corpus suum: et immundus erit usque ad vesperum.
   <font size="2">
    17
   </font>
   Vestem et pellem, quam habuerit, lavabit aqua, et immunda erit usque ad vesperum.
  </p>
  <p>
   <font size="2">
    18
   </font>
   Mulier, cum qua coierit, lavabitur aqua, et immunda erit usque ad vesperum.
  </p>
  <p>
   <font size="2">
    19
   </font>
   Mulier, quae redeunte mense patitur fluxum sanguinis, septem diebus separabitur.
   <font size="2">
    20
   </font>
   Omnis qui tetigerit eam, immundus erit usque ad vesperum:
   <font size="2">
    21
   </font>
   et in quo dormierit vel sederit diebus separationis suae, polluetur.
   <font size="2">
    22
   </font>
   Qui tetigerit lectum eius, lavabit vestimenta sua: et ipse lotus aqua, immundus erit usque ad vesperum.
   <font size="2">
    23
   </font>
   Omne vas, super quo illa sederit, quisquis attigerit, lavabit vestimenta sua: et ipse lotus aqua, pollutus erit usque ad vesperum.
   <font size="2">
    24
   </font>
   Si coierit cum ea vir tempore sanguinis menstrualis, immundus erit septem diebus: et omne stratum, in quo dormierit, polluetur.
  </p>
  <p>
   <font size="2">
    25
   </font>
   Mulier, quae patitur multis diebus fluxum sanguinis non in tempore menstruali, vel quae post menstruum sanguinem fluere non cessat, quamdiu subiacet huic passioni, immunda erit quasi sit in tempore menstruo.
   <font size="2">
    26
   </font>
   Omne stratum, in quo dormierit, et vas in quo sederit, pollutum erit.
   <font size="2">
    27
   </font>
   Quicumque tetigerit ea, lavabit vestimenta sua: et ipse lotus aqua, immundus erit usque ad vesperam.
   <font size="2">
    28
   </font>
   Si steterit sanguis, et fluere cessaverit, numerabit septem dies purificationis suae:
   <font size="2">
    29
   </font>
   et die octavo offeret pro se sacerdoti duos turtures, aut duos pullos columbarum, ad ostium tabernaculi testimonii:
   <font size="2">
    30
   </font>
   qui unum faciet pro peccato, et alterum in holocaustum, rogabitque pro ea coram Domino, et pro fluxu immunditiae eius.
  </p>
  <p>
   <font size="2">
    31
   </font>
   Docebitis ergo filios Israel ut caveant immunditiam, et non moriantur in sordibus suis, cum polluerint tabernaculum meum quod est inter eos.
   <font size="2">
    32
   </font>
   Ista est lex eius, qui patitur fluxum seminis, et qui polluitur coitu,
   <font size="2">
    33
   </font>
   et quae menstruis temporibus separatur, vel quae iugi fluit sanguine, et hominis qui dormierit cum ea.
  </p>
  <p>
   <a name="16">
   </a>
   [16]
   <font size="2">
    1
   </font>
   Locutusque est Dominus ad Moysen post mortem duorum filiorum Aaron, quando offerentes ignem alienum interfecti sunt:
   <font size="2">
    2
   </font>
   et praecepit ei, dicens: Loquere ad Aaron fratrem tuum, ne omni tempore ingrediatur sanctuarium, quod est intra velum coram propitiatorio quo tegitur arca, ut non moriatur (quia in nube apparebo super oraculum),
   <font size="2">
    3
   </font>
   nisi haec ante fecerit: vitulum pro peccato offeret, et arietem in holocaustum.
   <font size="2">
    4
   </font>
   Tunica linea vestietur, feminalibus lineis verenda celabit: accingetur zona linea, cidarim lineam imponet capiti: haec enim vestimenta sunt sancta: quibus cunctis, cum lotus fuerit, induetur.
  </p>
  <p>
   <font size="2">
    5
   </font>
   Suscipietque ab universa multitudine filiorum Israel duos hircos pro peccato, et unum arietem in holocaustum.
   <font size="2">
    6
   </font>
   Cumque obtulerit vitulum, et oraverit pro se et pro domo sua,
   <font size="2">
    7
   </font>
   duos hircos stare faciet coram Domino in ostio tabernaculi testimonii:
   <font size="2">
    8
   </font>
   mittensque super utrumque sortem, unam Domino, alteram capro emissario:
   <font size="2">
    9
   </font>
   cuius exierit sors Domino, offeret illum pro peccato:
   <font size="2">
    10
   </font>
   cuius autem in caprum emissarium, statuet eum vivum coram Domino, ut fundat preces super eo, et emittat eum in solitudinem.
  </p>
  <p>
   <font size="2">
    11
   </font>
   His rite celebratis, offeret vitulum, et rogans pro se, et pro domo sua, immolabit eum:
   <font size="2">
    12
   </font>
   assumptoque thuribulo, quod de prunis altaris impleverit, et hauriens manu compositum thymiama in incensum, ultra velum intrabit in sancta:
   <font size="2">
    13
   </font>
   ut, positis super ignem aromatibus, nebula eorum et vapor operiat oraculum quod est supra testimonium, et non moriatur.
   <font size="2">
    14
   </font>
   Tollet quoque de sanguine vituli, et asperget digito septies contra propitiatorium ad orientem.
  </p>
  <p>
   <font size="2">
    15
   </font>
   Cumque mactaverit hircum pro peccato populi, inferet sanguinem eius intra velum, sicut praeceptum est de sanguine vituli, ut aspergat e regione oraculi,
   <font size="2">
    16
   </font>
   et expiet sanctuarium ab immunditiis filiorum Israel, et a praevaricationibus eorum, cunctisque peccatis. Iuxta hunc ritum faciet tabernaculo testimonii, quod fixum est inter eos, in medio sordium habitationis eorum.
   <font size="2">
    17
   </font>
   Nullus hominum sit in tabernaculo, quando pontifex sanctuarium ingreditur, ut roget pro se, et pro domo sua, et pro universo coetu Israel, donec egrediatur.
   <font size="2">
    18
   </font>
   Cum autem exierit ad altare quod coram Domino est, oret pro se, et sumptum sanguinem vituli atque hirci fundat super cornua eius per gyrum:
   <font size="2">
    19
   </font>
   aspergensque digito septies, expiet, et sanctificet illud ab immunditiis filiorum Israel.
   <font size="2">
    20
   </font>
   Postquam emundaverit sanctuarium, et tabernaculum, et altare, tunc offerat hircum viventem:
   <font size="2">
    21
   </font>
   et posita utraque manu super caput eius, confiteatur omnes iniquitates filiorum Israel, et universa delicta atque peccata eorum: quae imprecans capiti eius, emittet illum per hominem paratum, in desertum.
  </p>
  <p>
   <font size="2">
    22
   </font>
   Cumque portaverit hircus omnes iniquitates eorum in terram solitariam, et dimissus fuerit in deserto,
   <font size="2">
    23
   </font>
   revertetur Aaron in tabernaculum testimonii, et depositis vestibus, quibus prius indutus erat, cum intraret sanctuarium, relictisque ibi,
   <font size="2">
    24
   </font>
   lavabit carnem suam in loco sancto, indueturque vestibus suis. Et postquam egressus obtulerit holocaustum suum, ac plebis, rogabit tam pro se quam pro populo:
   <font size="2">
    25
   </font>
   et adipem, qui oblatus est pro peccatis, adolebit super altare.
   <font size="2">
    26
   </font>
   Ille vero, qui dimiserit caprum emissarium, lavabit vestimenta sua, et corpus aqua, et sic ingredietur in castra.
  </p>
  <p>
   <font size="2">
    27
   </font>
   Vitulum autem, et hircum, qui pro peccato fuerant immolati, et quorum sanguis illatus est in sanctuarium, ut expiatio compleretur, asportabunt foras castra, et comburent igni tam pelles quam carnes eorum, ac fimum:
   <font size="2">
    28
   </font>
   et quicumque combusserit ea, lavabit vestimenta sua et carnem aqua, et sic ingredietur in castra.
  </p>
  <p>
   <font size="2">
    29
   </font>
   Eritque vobis hoc legitimum sempiternum: mense septimo, decima die mensis, affligetis animas vestras, nullumque opus facietis, sive indigena, sive advena qui peregrinatur inter vos.
   <font size="2">
    30
   </font>
   In hac die expiatio erit vestri, atque mundatio ab omnibus peccatis vestris: coram Domino mundabimini.
   <font size="2">
    31
   </font>
   Sabbatum enim requietionis est, et affligetis animas vestras religione perpetua.
  </p>
  <p>
   <font size="2">
    32
   </font>
   Expiabit autem sacerdos, qui unctus fuerit, et cuius manus initiatae sunt ut sacerdotio fungatur pro patre suo: indueturque stola linea et vestibus sanctis,
   <font size="2">
    33
   </font>
   et expiabit sanctuarium et tabernaculum testimonii atque altare, sacerdotes quoque et universum populum.
   <font size="2">
    34
   </font>
   Eritque vobis hoc legitimum sempiternum, ut oretis pro filiis Israel, et pro cunctis peccatis eorum semel in anno.
  </p>
  <p>
   Fecit igitur sicut praeceperat Dominus Moysi.
  </p>
  <p>
   <a name="17">
   </a>
   [17]
   <font size="2">
    1
   </font>
   Et locutus est Dominus ad Moysen, dicens:
   <font size="2">
    2
   </font>
   Loquere Aaron et filiis eius, et cunctis filiis Israel, dicens ad eos: Iste est sermo quem mandavit Dominus, dicens:
   <font size="2">
    3
   </font>
   Homo quilibet de domo Israel, si occiderit bovem aut ovem, sive capram, in castris vel extra castra,
   <font size="2">
    4
   </font>
   et non obtulerit ad ostium tabernaculi oblationem Domino, sanguinis reus erit: quasi si sanguinem fuderit, sic peribit de medio populi sui.
   <font size="2">
    5
   </font>
   Ideo sacerdoti offerre debent filii Israel hostias suas, quas occident in agro, ut sanctificentur Domino ante ostium tabernaculi testimonii, et immolent eas hostias pacificas Domino.
   <font size="2">
    6
   </font>
   Fundetque sacerdos sanguinem super altare Domini ad ostium tabernaculi testimonii, et adolebit adipem in odorem suavitatis Domino:
   <font size="2">
    7
   </font>
   et nequaquam ultra immolabunt hostias suas daemonibus, cum quibus fornicati sunt. Legitimum sempiternum erit illis et posteris eorum.
  </p>
  <p>
   <font size="2">
    8
   </font>
   Et ad ipsos dices: Homo de domo Israel, et de advenis qui peregrinantur apud vos, qui obtulerit holocaustum sive victimam,
   <font size="2">
    9
   </font>
   et ad ostium tabernaculi testimonii non adduxerit eam, ut offeratur Domino, interibit de populo suo.
  </p>
  <p>
   <font size="2">
    10
   </font>
   Homo quilibet de domo Israel et de advenis qui pereginantur inter eos, si comederit sanguinem, obfirmabo faciem meam contra animam illius, et disperdam eam de populo suo,
   <font size="2">
    11
   </font>
   quia anima carnis in sanguine est: et ego dedi illum vobis, ut super altare in eo expietis pro animabus vestris, et sanguis pro animae piaculo sit.
   <font size="2">
    12
   </font>
   Idcirco dixi filiis Israel: Omnis anima ex vobis non comedet sanguinem, nec ex advenis qui peregrinantur apud vos.
  </p>
  <p>
   <font size="2">
    13
   </font>
   Homo quicumque de filiis Israel, et de advenis qui peregrinantur apud vos, si venatione atque aucupio ceperit feram, vel avem, quibus vesci licitum est, fundat sanguinem eius, et operiat illum terra.
   <font size="2">
    14
   </font>
   Anima enim omnis carnis in sanguine est: unde dixi filiis Israel: Sanguinem universae carnis non comedetis, quia anima carnis in sanguine est: et quicumque comederit illum, interibit.
  </p>
  <p>
   <font size="2">
    15
   </font>
   Anima, quae comederit morticinum, vel captum a bestia, tam de indigenis, quam de advenis, lavabit vestimenta sua et semetipsum aqua, et contaminatus erit usque ad vesperum: et hoc ordine mundus fiet.
   <font size="2">
    16
   </font>
   Quod si non laverit vestimenta sua et corpus, portabit iniquitatem suam.
  </p>
  <p>
   <a name="18">
   </a>
   [18]
   <font size="2">
    1
   </font>
   Locutus est Dominus ad Moysen, dicens:
   <font size="2">
    2
   </font>
   Loquere filiis Israel, et dices ad eos: Ego Dominus Deus vester:
   <font size="2">
    3
   </font>
   iuxta consuetudinem terrae Aegypti, in qua habitastis, non facietis: et iuxta morem regionis Chanaan, ad quam ego introducturus sum vos, non agetis, nec in legitimis eorum ambulabitis.
   <font size="2">
    4
   </font>
   Facietis iudicia mea, et praecepta mea servabitis, et ambulabitis in eis. Ego Dominus Deus vester.
   <font size="2">
    5
   </font>
   Custodite leges meas atque iudicia, quae faciens homo, vivet in eis. Ego Dominus.
  </p>
  <p>
   <font size="2">
    6
   </font>
   Omnis homo ad proximam sanguinis sui non accedet, ut revelet turpitudinem eius. Ego Dominus.
  </p>
  <p>
   <font size="2">
    7
   </font>
   Turpitudinem patris tui, turpitudinem matris tuae non discooperies: mater tua est: non revelabis turpitudinem eius.
   <font size="2">
    8
   </font>
   Turpitudinem uxoris patris tui non discooperies: turpitudo enim patris tui est.
   <font size="2">
    9
   </font>
   Turpitudinem sororis tuae ex patre sive ex matre, quae domi vel foris genita est, non revelabis.
   <font size="2">
    10
   </font>
   Turpitudinem filiae filii tui vel neptis ex filia non revelabis: quia turpitudo tua est.
   <font size="2">
    11
   </font>
   Turpitudinem filiae uxoris patris tui, quam peperit patri tuo, et est soror tua, non revelabis.
   <font size="2">
    12
   </font>
   Turpitudinem sororis patris tui non discooperies: quia caro est patris tui.
   <font size="2">
    13
   </font>
   Turpitudinem sororis matris tuae non revelabis, eo quod caro sit matris tuae.
   <font size="2">
    14
   </font>
   Turpitudinem patrui tui non revelabis, nec accedes ad uxorem eius, quae tibi affinitate coniungitur.
   <font size="2">
    15
   </font>
   Turpitudinem nurus tuae non revelabis, quia uxor filii tui est: nec discooperies ignominiam eius.
   <font size="2">
    16
   </font>
   Turpitudinem uxoris fratris tui non revelabis: quia turpitudo fratris tui est.
  </p>
  <p>
   <font size="2">
    17
   </font>
   Turpitudinem uxoris tuae et filiae eius non revelabis. Filiam filii eius, et filiam filiae illius non sumes, ut reveles ignominiam eius: quia caro illius sunt, et talis coitus incestus est.
   <font size="2">
    18
   </font>
   Sororem uxoris tuae in pellicatum illius non accipies, nec revelabis turpitudinem eius adhuc illa vivente.
  </p>
  <p>
   <font size="2">
    19
   </font>
   Ad mulierem quae patitur menstrua non accedes, nec revelabis foeditatem eius.
   <font size="2">
    20
   </font>
   Cum uxore proximi tui non coibis, nec seminis commistione maculaberis.
  </p>
  <p>
   <font size="2">
    21
   </font>
   De semine tuo non dabis ut consecretur idolo Moloch, nec pollues nomen Dei tui. Ego Dominus.
  </p>
  <p>
   <font size="2">
    22
   </font>
   Cum masculo non commiscearis coitu femineo, quia abominatio est.
  </p>
  <p>
   <font size="2">
    23
   </font>
   Cum omni pecore non coibis, nec maculaberis cum eo. Mulier non succumbet iumento, nec miscebitur ei, quia scelus est.
  </p>
  <p>
   <font size="2">
    24
   </font>
   Nec polluamini in omnibus his quibus contaminatae sunt universae gentes, quas ego eiciam ante conspectum vestrum,
   <font size="2">
    25
   </font>
   et quibus polluta est terra: cuius ego scelera visitabo, ut evomat habitatores suos.
   <font size="2">
    26
   </font>
   Custodite legitima mea atque iudicia, et non faciatis ex omnibus abominationibus istis, tam indigena quam colonus qui peregrinantur apud vos.
   <font size="2">
    27
   </font>
   Omnes enim execrationes istas fecerunt accolae terrae qui fuerunt ante vos, et polluerunt eam.
   <font size="2">
    28
   </font>
   Cavete ergo ne et vos similiter evomat, cum paria feceritis, sicut evomuit gentem, quae fuit ante vos.
   <font size="2">
    29
   </font>
   Omnis anima, quae fecerit de abominationibus his quippiam, peribit de medio populi sui.
   <font size="2">
    30
   </font>
   Custodite mandata mea. Nolite facere quae fecerunt hi qui fuerunt ante vos, et ne polluamini in eis. Ego Dominus Deus vester.
  </p>
  <p>
   <a name="19">
   </a>
   [19]
   <font size="2">
    1
   </font>
   Locutus est Dominus ad Moysen, dicens:
   <font size="2">
    2
   </font>
   Loquere ad omnem coetum filiorum Israel, et dices ad eos: Sancti estote, quia ego sanctus sum, Dominus Deus vester.
  </p>
  <p>
   <font size="2">
    3
   </font>
   Unusquisque patrem suum, et matrem suam timeat. Sabbata mea custodite. Ego Dominus Deus vester.
  </p>
  <p>
   <font size="2">
    4
   </font>
   Nolite converti ad idola, nec deos conflatiles faciatis vobis. Ego Dominus Deus vester.
  </p>
  <p>
   <font size="2">
    5
   </font>
   Si immolaveritis hostiam pacificorum Domino, ut sit placabilis,
   <font size="2">
    6
   </font>
   eo die quo fuerit immolata, comedetis eam, et die altero: quidquid autem residuum fuerit in diem tertium, igne comburetis.
   <font size="2">
    7
   </font>
   Si quis post biduum comederit ex ea, profanus erit, et impietatis reus:
   <font size="2">
    8
   </font>
   portabitque iniquitatem suam, quia sanctum Domini polluit, et peribit anima illa de populo suo.
  </p>
  <p>
   <font size="2">
    9
   </font>
   Cumque messueris segetes terrae tuae, non tondebis usque ad solum superficiem terrae, nec remanentes spicas colliges,
   <font size="2">
    10
   </font>
   neque in vinea tua racemos et grana decidentia congregabis: sed pauperibus et peregrinis carpenda dimittes. Ego Dominus Deus vester.
  </p>
  <p>
   <font size="2">
    11
   </font>
   Non facietis furtum. Non mentiemini, nec decipiet unusquisque proximum suum.
  </p>
  <p>
   <font size="2">
    12
   </font>
   Non periurabis in nomine meo, nec pollues nomen Dei tui. Ego Dominus.
  </p>
  <p>
   <font size="2">
    13
   </font>
   Non facies calumniam proximo tuo nec vi opprimes eum. Non morabitur opus mercenarii tui apud te usque mane.
  </p>
  <p>
   <font size="2">
    14
   </font>
   Non maledices surdo, nec coram caeco pones offendiculum: sed timebis Dominum Deum tuum, quia ego sum Dominus.
  </p>
  <p>
   <font size="2">
    15
   </font>
   Non facies quod iniquum est, nec iniuste iudicabis. Non consideres personam pauperis, nec honores vultum potentis. Iuste iudica proximo tuo.
   <font size="2">
    16
   </font>
   Non eris criminator, nec susurro in populo. Non stabis contra sanguinem proximi tui. Ego Dominus.
  </p>
  <p>
   <font size="2">
    17
   </font>
   Non oderis fratrem tuum in corde tuo, sed publice argue eum, ne habeas super illo peccatum.
   <font size="2">
    18
   </font>
   Non quaeras ultionem, nec memor eris iniuriae civium tuorum. Diliges amicum tuum sicut teipsum. Ego Dominus.
  </p>
  <p>
   <font size="2">
    19
   </font>
   Leges meas custodite. Iumentum tuum non facies coire cum alterius generis animantibus. Agrum tuum non seres diverso semine. Veste, quae ex duobus texta est, non indueris.
  </p>
  <p>
   <font size="2">
    20
   </font>
   Homo, si dormierit cum muliere coitu seminis, quae sit ancilla etiam nubilis, et tamen pretio non redempta, nec libertate donata: vapulabunt ambo, et non morientur, quia non fuit libera.
   <font size="2">
    21
   </font>
   Pro delicto autem suo offeret Domino ad ostium tabernaculi testimonii arietem:
   <font size="2">
    22
   </font>
   orabitque pro eo sacerdos, et pro peccato eius coram Domino, et repropitiabitur ei, dimitteturque peccatum.
  </p>
  <p>
   <font size="2">
    23
   </font>
   Quando ingressi fueritis terram, et plantaveritis in ea ligna pomifera, auferetis praeputia eorum: poma, quae germinant, immunda erunt vobis, nec edetis ex eis.
   <font size="2">
    24
   </font>
   Quarto autem anno omnis fructus eorum sanctificabitur, laudabilis Domino.
   <font size="2">
    25
   </font>
   Quinto autem anno comedetis fructus, congregantes poma, quae proferunt. Ego Dominus Deus vester.
  </p>
  <p>
   <font size="2">
    26
   </font>
   Non comedetis cum sanguine. Non augurabimini, nec observabitis somnia.
  </p>
  <p>
   <font size="2">
    27
   </font>
   Neque in rotundum attondebitis comam, nec radetis barbam.
   <font size="2">
    28
   </font>
   Et super mortuo non incidetis carnem vestram, neque figuras aliquas aut stigmata facietis vobis. Ego Dominus.
  </p>
  <p>
   <font size="2">
    29
   </font>
   Ne prostituas filiam tuam, ne contaminetur terra et impleatur piaculo.
  </p>
  <p>
   <font size="2">
    30
   </font>
   Sabbata mea custodite, et sanctuarium meum metuite. Ego Dominus.
   <font size="2">
    31
   </font>
   Non declinetis ad magos, nec ab ariolis aliquid sciscitemini, ut polluamini per eos. Ego Dominus Deus vester.
  </p>
  <p>
   <font size="2">
    32
   </font>
   Coram cano capite consurge, et honora personam senis: et time Dominum Deum tuum. Ego Dominus.
  </p>
  <p>
   <font size="2">
    33
   </font>
   Si habitaverit advena in terra vestra, et moratus fuerit inter vos, non exprobretis ei:
   <font size="2">
    34
   </font>
   sed sit inter vos quasi indigena, et diligetis eum quasi vosmetipsos: fuistis enim et vos advenae in terra Aegypti. Ego Dominus Deus vester.
  </p>
  <p>
   <font size="2">
    35
   </font>
   Nolite facere iniquum aliquid in iudicio, in regula, in pondere, in mensura.
   <font size="2">
    36
   </font>
   Statera iusta, et aequa sint pondera, iustus modius, aequusque sextarius. Ego Dominus Deus vester, qui eduxi vos de terra Aegypti.
  </p>
  <p>
   <font size="2">
    37
   </font>
   Custodite omnia praecepta mea, et universa iudicia, et facite ea. Ego Dominus.
  </p>
  <p>
   <a name="20">
   </a>
   [20]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Haec loqueris filiis Israel: Homo de filiis Israel, et de advenis qui habitant in Israel, si quis dederit de semine suo idolo Moloch, morte moriatur: populus terrae lapidabit eum.
   <font size="2">
    3
   </font>
   Et ego ponam faciem meam contra illum: succidamque eum de medio populi sui, eo quod dederit de semine suo Moloch, et contaminaverit sanctuarium meum, ac polluerit nomen sanctum meum.
   <font size="2">
    4
   </font>
   Quod si negligens populus terrae, et quasi parvipendens imperium meum, dimiserit hominem qui dedit de semine suo Moloch, nec voluerit eum occidere:
   <font size="2">
    5
   </font>
   ponam faciem meam super hominem illum, et super cognationem eius, succidamque et ipsum, et omnes qui consensuerunt ei ut fornicarentur cum Moloch, de medio populi sui.
  </p>
  <p>
   <font size="2">
    6
   </font>
   Anima, quae declinaverit ad magos et ariolos, et fornicata fuerit cum eis, ponam faciem meam contra eam, et interficiam illam de medio populi sui.
   <font size="2">
    7
   </font>
   Sanctificamini et estote sancti, quia ego sum Dominus Deus vester.
   <font size="2">
    8
   </font>
   Custodite praecepta mea, et facite ea: ego Dominus qui sanctifico vos.
  </p>
  <p>
   <font size="2">
    9
   </font>
   Qui maledixerit patri suo, aut matri, morte moriatur: patri matrique maledixit: sanguis eius sit super eum.
  </p>
  <p>
   <font size="2">
    10
   </font>
   Si moechatus quis fuerit cum uxore alterius, et adulterium perpetraverit cum coniuge proximi sui, morte moriantur et moechus et adultera.
  </p>
  <p>
   <font size="2">
    11
   </font>
   Qui dormierit cum noverca sua, et revelaverit ignominiam patris sui, morte moriantur ambo: sanguis eorum sit super eos.
  </p>
  <p>
   <font size="2">
    12
   </font>
   Si quis dormierit cum nuru sua, uterque moriatur, quia scelus operati sunt: sanguis eorum sit super eos.
  </p>
  <p>
   <font size="2">
    13
   </font>
   Qui dormierit cum masculo coitu femineo, uterque operatus est nefas: morte moriantur: sit sanguis eorum super eos.
  </p>
  <p>
   <font size="2">
    14
   </font>
   Qui supra uxorem filiam, duxerit matrem eius, scelus operatus est: vivus ardebit cum eis, nec permanebit tantum nefas in medio vestri.
  </p>
  <p>
   <font size="2">
    15
   </font>
   Qui cum iumento et pecore coierit, morte moriatur: pecus quoque occidite.
   <font size="2">
    16
   </font>
   Mulier, quae succubuerit cuilibet iumento, simul interficietur cum eo: sanguis eorum sit super eos.
  </p>
  <p>
   <font size="2">
    17
   </font>
   Qui acceperit sororem suam filiam patris sui, vel filiam matris suae, et viderit turpitudinem eius, illaque conspexerit fratris ignominiam, nefariam rem operati sunt: occidentur in conspectu populi sui, eo quod turpitudinem suam mutuo revelaverint, et portabunt iniquitatem suam.
  </p>
  <p>
   <font size="2">
    18
   </font>
   Qui coierit cum muliere in fluxu menstruo, et revelaverit turpitudinem eius, ipsaque aperuerit fontem sanguinis sui, interficientur ambo de medio populi sui.
  </p>
  <p>
   <font size="2">
    19
   </font>
   Turpitudinem materterae et amitae tuae non discooperies: qui hoc fecerit, ignominiam carnis suae nudavit; portabunt ambo iniquitatem suam.
  </p>
  <p>
   <font size="2">
    20
   </font>
   Qui coierit cum uxore patrui vel avunculi sui, et revelaverit ignominiam cognationis suae, portabunt ambo peccatum suum: absque liberis morientur.
  </p>
  <p>
   <font size="2">
    21
   </font>
   Qui duxerit uxorem fratris sui, rem facit illicitam: turpitudinem fratris sui revelavit: absque liberis erunt.
  </p>
  <p>
   <font size="2">
    22
   </font>
   Custodite leges meas, atque iudicia, et facite ea: ne et vos evomat terra quam intraturi estis et habitaturi.
   <font size="2">
    23
   </font>
   Nolite ambulare in legitimis nationum, quas ego expulsurus sum ante vos. Omnia enim haec fecerunt, et abominatus sum eas.
   <font size="2">
    24
   </font>
   Vobis autem loquor. Possidete terram eorum, quam dabo vobis in haereditatem, terram fluentem lacte et melle. Ego Dominus Deus vester, qui separavi vos a ceteris populis.
  </p>
  <p>
   <font size="2">
    25
   </font>
   Separate ergo et vos iumentum mundum ab immundo, et avem mundam ab immunda: ne polluatis animas vestras in pecore, et avibus, et cunctis quae moventur in terra, et quae vobis ostendi esse polluta.
   <font size="2">
    26
   </font>
   Eritis mihi sancti, quia sanctus sum ego Dominus, et separavi vos a ceteris populis, ut essetis mei.
  </p>
  <p>
   <font size="2">
    27
   </font>
   Vir, sive mulier, in quibus pythonicus, vel divinationis fuerit spiritus, morte moriantur: lapidibus obruent eos: sanguis eorum sit super illos.
  </p>
  <p>
   <a name="21">
   </a>
   [21]
   <font size="2">
    1
   </font>
   Dixit quoque Dominus ad Moysen: Loquere ad sacerdotes filios Aaron, et dices ad eos: Ne contaminetur sacerdos in mortibus civium suorum,
   <font size="2">
    2
   </font>
   nisi tantum in consanguineis, ac propinquis, id est, super patre et matre, et filio, et filia, fratre quoque,
   <font size="2">
    3
   </font>
   et sorore virgine quae non est nupta viro:
   <font size="2">
    4
   </font>
   sed nec in principe populi sui contaminabitur.
  </p>
  <p>
   <font size="2">
    5
   </font>
   Non radent caput, nec barbam, neque in carnibus suis facient incisuras.
   <font size="2">
    6
   </font>
   Sancti erunt Deo suo, et non polluent nomen eius: incensum enim Domini, et panes Dei sui offerunt, et ideo sancti erunt.
  </p>
  <p>
   <font size="2">
    7
   </font>
   Scortum et vile prostibulum non ducent uxorem, nec eam quae repudiata est a marito: quia consecrati sunt Deo suo,
   <font size="2">
    8
   </font>
   et panes propositionis offerunt. Sint ergo sancti, quia et ego sanctus sum, Dominus qui sanctifico eos.
  </p>
  <p>
   <font size="2">
    9
   </font>
   Sacerdotis filia si deprehensa fuerit in stupro, et violaverit nomen patris sui, flammis exuretur.
  </p>
  <p>
   <font size="2">
    10
   </font>
   Pontifex, id est, sacerdos maximus inter fratres suos, super cuius caput fusum est unctionis oleum, et cuius manus in sacerdotio consecratae sunt, vestitusque est sanctis vestibus, caput suum non discooperiet, vestimenta non scindet:
   <font size="2">
    11
   </font>
   et ad omnem mortuum non ingredietur omnino: super patre quoque suo et matre non contaminabitur.
   <font size="2">
    12
   </font>
   Nec egredietur de sanctis, ne polluat sanctuarium Domini, quia oleum sanctae unctionis Dei sui super eum est. Ego Dominus.
  </p>
  <p>
   <font size="2">
    13
   </font>
   Virginem ducet uxorem:
   <font size="2">
    14
   </font>
   viduam autem et repudiatam, et sordidam, atque meretricem non accipiet, sed puellam de populo suo:
   <font size="2">
    15
   </font>
   ne commisceat stirpem generis sui vulgo gentis suae: quia ego Dominus, qui sanctifico eum.
  </p>
  <p>
   <font size="2">
    16
   </font>
   Locutusque est Dominus ad Moysen, dicens:
   <font size="2">
    17
   </font>
   Loquere ad Aaron: Homo de semine tuo per familias qui habuerit maculam, non offeret panes Deo suo,
   <font size="2">
    18
   </font>
   nec accedet ad ministerium eius: si caecus fuerit, si claudus, si parvo vel grandi, vel torto naso,
   <font size="2">
    19
   </font>
   si fracto pede, si manu,
   <font size="2">
    20
   </font>
   si gibbus, si lippus, si albuginem habens in oculo, si iugem scabiem, si impetiginem in corpore, vel herniosus.
   <font size="2">
    21
   </font>
   Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo.
  </p>
  <p>
   <font size="2">
    22
   </font>
   Vescetur tamen panibus qui offeruntur in sanctuario,
   <font size="2">
    23
   </font>
   ita dumtaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos.
  </p>
  <p>
   <font size="2">
    24
   </font>
   Locutus est ergo Moyses ad Aaron, et ad filios eius, et ad omnem Israel cuncta quae fuerant sibi imperata.
  </p>
  <p>
   <a name="22">
   </a>
   [22]
   <font size="2">
    1
   </font>
   Locutus quoque est Dominus ad Moysen, dicens:
   <font size="2">
    2
   </font>
   Loquere ad Aaron et ad filios eius, ut caveant ab his quae consecrata sunt filiorum Israel, et non contaminent nomen sanctificatorum mihi, quae ipsi offerunt. Ego Dominus.
  </p>
  <p>
   <font size="2">
    3
   </font>
   Dic ad eos, et ad posteros eorum: Omnis homo qui accesserit de stirpe vestra ad ea quae consecrata sunt, et quae obtulerunt filii Israel Domino, in quo est immunditia, peribit coram Domino. Ego sum Dominus.
  </p>
  <p>
   <font size="2">
    4
   </font>
   Homo de semine Aaron, qui fuerit leprosus, aut patiens fluxum seminis, non vescetur de his quae sanctificata sunt mihi, donec sanetur. Qui tetigerit immundum super mortuo, et ex quo egreditur semen quasi coitus,
   <font size="2">
    5
   </font>
   et qui tangit reptile, et quodlibet immundum cuius tactus est sordidus,
   <font size="2">
    6
   </font>
   immundus erit usque ad vesperum, et non vescetur his quae sanctificata sunt: sed cum laverit carnem suam aqua,
   <font size="2">
    7
   </font>
   et occubuerit sol, tunc mundatus vescetur de sanctificatis, quia cibus illius est.
   <font size="2">
    8
   </font>
   Morticinum et captum a bestia non comedent, nec polluentur in eis. Ego sum Dominus.
   <font size="2">
    9
   </font>
   Custodiant praecepta mea, ut non subiaceant peccato, et moriantur in sanctuario, cum polluerint illud. Ego Dominus qui sanctifico eos.
  </p>
  <p>
   <font size="2">
    10
   </font>
   Omnis alienigena non comedet de sanctificatis; inquilinus sacerdotis et mercenarius non vescentur ex eis.
   <font size="2">
    11
   </font>
   Quem autem sacerdos emerit, et qui vernaculus domus eius fuerit, his comedent ex eis.
   <font size="2">
    12
   </font>
   Si filia sacerdotis cuilibet ex populo nupta fuerit, de his quae sanctificata sunt, et de primitiis non vescetur.
   <font size="2">
    13
   </font>
   Sin autem vidua, vel repudiata, et absque liberis reversa fuerit ad domum patris sui: sicut puella consueverat, aletur cibis patris sui. Omnis alienigena comedendi ex eis non habet potestatem.
  </p>
  <p>
   <font size="2">
    14
   </font>
   Qui comederit de sanctificatis per ignorantiam, addet quintam partem cum eo quod comedit, et dabit sacerdoti in sanctuarium.
   <font size="2">
    15
   </font>
   Nec contaminabunt sanctificata filiorum Israel, quae offerunt Domino:
   <font size="2">
    16
   </font>
   ne forte sustineant iniquitatem delicti sui, cum sanctificata comederint. Ego Dominus qui sanctifico eos.
  </p>
  <p>
   <font size="2">
    17
   </font>
   Locutusque est Dominus ad Moysen, dicens:
   <font size="2">
    18
   </font>
   Loquere ad Aaron et filios eius, et ad omnes filios Israel, dicesque ad eos: Homo de domo Israel, et de advenis qui habitant apud vos, qui obtulerit oblationem suam, vel vota solvens, vel sponte offerens, quidquid illud obtulerit in holocaustum Domini,
   <font size="2">
    19
   </font>
   ut offeratur per vos, masculus immaculatus erit ex bobus, et ovibus, et ex capris:
   <font size="2">
    20
   </font>
   si maculam habuerit, non offeretis, neque erit acceptabile.
  </p>
  <p>
   <font size="2">
    21
   </font>
   Homo qui obtulerit victimam pacificorum Domino, vel vota solvens, vel sponte offerens, tam de bobus quam de ovibus, immaculatum offeret ut acceptabile sit: omnis macula non erit in eo.
   <font size="2">
    22
   </font>
   Si caecum fuerit, si fractum, si cicatricem habens, si papulas, aut scabiem, aut impetiginem: non offeretis ea Domino, nec adolebitis ex eis super altare Domini.
   <font size="2">
    23
   </font>
   Bovem et ovem, aure et cauda amputatis, voluntarie offerre potes, votum autem ex eis solvi non potest.
   <font size="2">
    24
   </font>
   Omne animal, quod vel contritis, vel tusis, vel sectis ablatisque testiculis est, non offeretis Domino, et in terra vestra hoc omnino ne faciatis.
   <font size="2">
    25
   </font>
   De manu alienigenae non offeretis panes Deo vestro, et quidquid aliud dare voluerit, quia corrupta, et maculata sunt omnia: non suscipietis ea.
  </p>
  <p>
   <font size="2">
    26
   </font>
   Locutusque est Dominus ad Moysen, dicens:
   <font size="2">
    27
   </font>
   Bos, ovis et capra, cum genita fuerint, septem diebus erunt sub ubere matris suae: die autem octavo, et deinceps, offerri poterunt Domino.
   <font size="2">
    28
   </font>
   Sive illa bos, sive ovis, non immolabuntur una die cum foetibus suis.
  </p>
  <p>
   <font size="2">
    29
   </font>
   Si immolaveritis hostiam pro gratiarum actione Domino, ut possit esse placabilis,
   <font size="2">
    30
   </font>
   eodem die comedetis eam: non remanebit quidquam in mane alterius diei. Ego Dominus.
  </p>
  <p>
   <font size="2">
    31
   </font>
   Custodite mandata mea, et facite ea. Ego Dominus.
   <font size="2">
    32
   </font>
   Ne polluatis nomen meum sanctum, ut sanctificer in medio filiorum Israel. Ego Dominus qui sanctifico vos,
   <font size="2">
    33
   </font>
   et eduxi de terra Aegypti, ut essem vobis in Deum. Ego Dominus.
  </p>
  <p>
   <a name="23">
   </a>
   [23]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Loquere filiis Israel, et dices ad eos: Hae sunt feriae Domini, quas vocabitis sanctas.
  </p>
  <p>
   <font size="2">
    3
   </font>
   Sex diebus facietis opus: dies septimus, quia sabbati requies est, vocabitur sanctus: omne opus non facietis in eo: sabbatum Domini est in cunctis habitationibus vestris.
  </p>
  <p>
   <font size="2">
    4
   </font>
   Hae sunt ergo feriae Domini sanctae, quas celebrare debetis temporibus suis.
  </p>
  <p>
   <font size="2">
    5
   </font>
   Mense primo, quartadecima die mensis ad vesperum, Phase Domini est:
   <font size="2">
    6
   </font>
   et quintadecima die mensis huius, solemnitas azymorum Domini est. Septem diebus azyma comedetis.
   <font size="2">
    7
   </font>
   Dies primus erit vobis celeberrimus, sanctusque: omne opus servile non facietis in eo,
   <font size="2">
    8
   </font>
   sed offeretis sacrificium in igne Domino septem diebus. Dies autem septimus erit celebrior et sanctior: nullumque servile opus facietis in eo.
  </p>
  <p>
   <font size="2">
    9
   </font>
   Locutusque est Dominus ad Moysen, dicens:
   <font size="2">
    10
   </font>
   Loquere filiis Israel, et dices ad eos: Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestrae, ad sacerdotem:
   <font size="2">
    11
   </font>
   qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.
   <font size="2">
    12
   </font>
   Atque in eodem die quo manipulus consecratur, caedetur agnus immaculatus anniculus in holocaustum Domini.
   <font size="2">
    13
   </font>
   Et libamenta offerentur cum eo, duae decimae similae conspersae oleo in incensum Domini, odoremque suavissimum: liba quoque vini, quarta pars hin.
   <font size="2">
    14
   </font>
   Panem, et polentam, et pultes non comedetis ex segete, usque ad diem qua offeretis ex ea Deo vestro. Praeceptum est sempiternum in generationibus, cunctisque habitaculis vestris.
  </p>
  <p>
   <font size="2">
    15
   </font>
   Numerabitis ergo ab altero die sabbati, in quo obtulistis manipulum primitiarum, septem hebdomadas plenas,
   <font size="2">
    16
   </font>
   usque ad alteram diem expletionis hebdomadae septimae, id est, quinquaginta dies: et sic offeretis sacrificium novum Domino
   <font size="2">
    17
   </font>
   ex omnibus habitaculis vestris, panes primitiarum duos de duabus decimis similae fermentatae, quos coquetis in primitias Domini.
   <font size="2">
    18
   </font>
   Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini.
   <font size="2">
    19
   </font>
   Facietis et hircum pro peccato, duosque agnos anniculos hostias pacificorum.
   <font size="2">
    20
   </font>
   Cumque elevaverit eos sacerdos cum panibus primitiarum coram Domino, cedent in usum eius.
   <font size="2">
    21
   </font>
   Et vocabitis hunc diem celeberrimum, atque sanctissimum: omne opus servile non facietis in eo. Legitimum sempiternum erit in cunctis habitaculis, et generationibus vestris.
  </p>
  <p>
   <font size="2">
    22
   </font>
   Postquam autem messueritis segetem terrae vestrae, nec secabitis eam usque ad solum, nec remanentes spicas colligetis: sed pauperibus et peregrinis dimittetis eas. Ego sum Dominus Deus vester.
  </p>
  <p>
   <font size="2">
    23
   </font>
   Locutusque est Dominus ad Moysen, dicens:
   <font size="2">
    24
   </font>
   Loquere filiis Israel: Mense septimo, prima die mensis, erit vobis sabbatum, memoriale, clangentibus tubis, et vocabitur sanctum:
   <font size="2">
    25
   </font>
   omne opus servile non facietis in eo, et offeretis holocaustum Domino.
  </p>
  <p>
   <font size="2">
    26
   </font>
   Locutusque est Dominus ad Moysen, dicens:
   <font size="2">
    27
   </font>
   Decimo die mensis huius septimi, dies expiationum erit celeberrimus, et vocabitur sanctus: affligetisque animas vestras in eo, et offeretis holocaustum Domino.
   <font size="2">
    28
   </font>
   Omne opus servile non facietis in tempore diei huius: quia dies propitiationis est, ut propitietur vobis Dominus Deus vester.
   <font size="2">
    29
   </font>
   Omnis anima, quae afflicta non fuerit die hac, peribit de populis suis:
   <font size="2">
    30
   </font>
   et quae operis quippiam fecerit, delebo eam de populo suo.
   <font size="2">
    31
   </font>
   Nihil ergo operis facietis in eo: legitimum sempiternum erit vobis in cunctis generationibus, et habitationibus vestris.
   <font size="2">
    32
   </font>
   Sabbatum requietionis est, et affligetis animas vestras die nono mensis: a vespera usque ad vesperam celebrabitis sabbata vestra.
  </p>
  <p>
   <font size="2">
    33
   </font>
   Et locutus est Dominus ad Moysen, dicens:
   <font size="2">
    34
   </font>
   Loquere filiis Israel: A quintodecimo die mensis huius septimi, erunt feriae tabernaculorum septem diebus Domino.
   <font size="2">
    35
   </font>
   Dies primus vocabitur celeberrimus atque sanctissimus: omne opus servile non facietis in eo.
   <font size="2">
    36
   </font>
   Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino: est enim coetus atque collectae: omne opus servile non facietis in eo.
  </p>
  <p>
   <font size="2">
    37
   </font>
   Hae sunt feriae Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta iuxta ritum uniuscuiusque diei:
   <font size="2">
    38
   </font>
   exceptis sabbatis Domini, donisque vestris, et quae offeretis ex voto, vel quae sponte tribuetis Domino.
  </p>
  <p>
   <font size="2">
    39
   </font>
   A quintodecimo ergo die mensis septimi, quando congregaveritis omnes fructus terrae vestrae, celebrabitis ferias Domini septem diebus: die primo et die octavo erit sabbatum, id est, requies.
   <font size="2">
    40
   </font>
   Sumetisque vobis die primo fructus arboris pulcherrimae, spatulasque palmarum, et ramos ligni densarum frondium, et salices de torrente, et laetabimini coram Domino Deo vestro.
   <font size="2">
    41
   </font>
   Celebrabitisque solemnitatem eius septem diebus per annum: legitimum sempiternum erit in generationibus vestris. Mense septimo festa celebrabitis,
   <font size="2">
    42
   </font>
   et habitabitis in umbraculis septem diebus: omnis, qui de genere est Israel, manebit in tabernaculis,
   <font size="2">
    43
   </font>
   ut discant posteri vestri quod in tabernaculis habitare fecerim filios Israel, cum educerem eos de terra Aegypti. Ego Dominus Deus vester.
  </p>
  <p>
   <font size="2">
    44
   </font>
   Locutusque est Moyses super solemnitatibus Domini ad filios Israel.
  </p>
  <p>
   <a name="24">
   </a>
   [24]
   <font size="2">
    1
   </font>
   Et locutus est Dominus ad Moysen, dicens:
   <font size="2">
    2
   </font>
   Praecipe filiis Israel, ut afferant tibi oleum de olivis purissimum, ac lucidum, ad concinnandas lucernas iugiter,
   <font size="2">
    3
   </font>
   extra velum testimonii in tabernaculo foederis. Ponetque eas Aaron a vespere usque ad mane coram Domino, cultu rituque perpetuo in generationibus vestris.
   <font size="2">
    4
   </font>
   Super candelabrum mundissimum ponentur semper in conspectu Domini.
  </p>
  <p>
   <font size="2">
    5
   </font>
   Accipies quoque similam, et coques ex ea duodecim panes, qui singuli habebunt duas decimas:
   <font size="2">
    6
   </font>
   quorum senos altrinsecus super mensam purissimam coram Domino statues:
   <font size="2">
    7
   </font>
   et pones super eos thus lucidissimum, ut sit panis in monimentum oblationis Domini.
   <font size="2">
    8
   </font>
   Per singula sabbata mutabuntur coram Domino suscepti a filiis Israel foedere sempiterno:
   <font size="2">
    9
   </font>
   eruntque Aaron et filiorum eius, ut comedant eos in loco sancto: quia Sanctum sanctorum est de sacrificiis Domini iure perpetuo.
  </p>
  <p>
   <font size="2">
    10
   </font>
   Ecce autem egressus filius mulieris Israelitidis, quem peperat de viro aegyptio inter filios Israel, iurgatus est in castris cum viro Israelita.
   <font size="2">
    11
   </font>
   Cumque blasphemasset nomen, et maledixisset ei, adductus est ad Moysen. (Vocabatur autem mater eius Salumith, filia Dabri de tribu Dan.)
   <font size="2">
    12
   </font>
   Miseruntque eum in carcerem, donec nossent quid iuberet Dominus.
   <font size="2">
    13
   </font>
   Qui locutus est ad Moysen,
   <font size="2">
    14
   </font>
   dicens: Educ blasphemum extra castra, et ponant omnes qui audierunt, manus suas super caput eius, et lapidet eum populus universus.
   <font size="2">
    15
   </font>
   Et ad filios Israel loqueris: Homo, qui maledixerit Deo suo, portabit peccatum suum;
   <font size="2">
    16
   </font>
   et qui blasphemaverit nomen Domini, morte moriatur: lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.
  </p>
  <p>
   <font size="2">
    17
   </font>
   Qui percusserit, et occiderit hominem, morte moriatur.
  </p>
  <p>
   <font size="2">
    18
   </font>
   Qui percusserit animal, reddet vicarium, id est, animam pro anima.
  </p>
  <p>
   <font size="2">
    19
   </font>
   Qui irrogaverit maculam cuilibet civium suorum, sicut fecit, sic fiet ei:
   <font size="2">
    20
   </font>
   fracturam pro fractura, oculum pro oculo, dentem pro dente restituet: qualem inflixerit maculam, talem sustinere cogetur.
  </p>
  <p>
   <font size="2">
    21
   </font>
   Qui percusserit iumentum, reddet aliud. Qui percusserit hominem, punietur.
   <font size="2">
    22
   </font>
   Aequum iudicium sit inter vos, sive peregrinus, sive civis peccaverit: quia ego sum Dominus Deus vester.
   <font size="2">
    23
   </font>
   Locutusque est Moyses ad filios Israel: et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel sicut praeceperat Dominus Moysi.
  </p>
  <p>
   <a name="25">
   </a>
   [25]
   <font size="2">
    1
   </font>
   Locutusque est Dominus ad Moysen in monte Sinai, dicens:
   <font size="2">
    2
   </font>
   Loquere filiis Israel, et dices ad eos: Quando ingressi fueritis terram quam ego dabo vobis, sabbatizes sabbatum Domino.
   <font size="2">
    3
   </font>
   Sex annis seres agrum tuum, et sex annis putabis vineam tuam, colligesque fructus eius:
   <font size="2">
    4
   </font>
   septimo autem anno sabbatum erit terrae, requietionis Domini: agrum non seres, et vineam non putabis.
   <font size="2">
    5
   </font>
   Quae sponte gignet humus, non metes: et uvas primitiarum tuarum non colliges quasi vindemiam: annus enim requietionis terrae est:
   <font size="2">
    6
   </font>
   sed erunt vobis in cibum, tibi et servo tuo, ancillae et mercenario tuo, et advenae qui peregrinantur apud te:
   <font size="2">
    7
   </font>
   iumentis tuis et pecoribus, omnia quae nascuntur praebebunt cibum.
  </p>
  <p>
   <font size="2">
    8
   </font>
   Numerabis quoque tibi septem hebdomadas annorum, id est, septies septem, quae simul faciunt annos quadraginta novem:
   <font size="2">
    9
   </font>
   et clanges buccina mense septimo, decima die mensis, propitiationis tempore, in universa terra vestra.
   <font size="2">
    10
   </font>
   Sanctificabisque annum quinquagesimum, et vocabis remissionem cunctis habitatoribus terrae tuae: ipse est enim iubilaeus. Revertetur homo ad possessionem suam, et unusquisque rediet ad familiam pristinam:
   <font size="2">
    11
   </font>
   quia iubilaeus est, et quinquagesimus annus. Non seretis neque metetis sponte in agro nascentia, et primitias vindemiae non colligetis,
   <font size="2">
    12
   </font>
   ob sanctificationem iubilaei: sed statim oblata comedetis.
   <font size="2">
    13
   </font>
   Anno iubilaei, redient omnes ad possessiones suas.
  </p>
  <p>
   <font size="2">
    14
   </font>
   Quando vendes quippiam civi tuo, vel emes ab eo, ne contristes fratrem tuum, sed iuxta numerum annorum iubilaei emes ab eo,
   <font size="2">
    15
   </font>
   et iuxta supputationem frugum vendet tibi.
   <font size="2">
    16
   </font>
   Quanto plures anni remanserint post iubilaeum, tanto crescet et pretium: et quanto minus temporis numeraveris, tanto minoris et emptio constabit: tempus enim frugum vendet tibi.
   <font size="2">
    17
   </font>
   Nolite affligere contribules vestros, sed timeat unusquisque Deum suum, quia ego Dominus Deus vester.
  </p>
  <p>
   <font size="2">
    18
   </font>
   Facite praecepta mea, et iudicia custodite, et implete ea: ut habitare possitis in terra absque ullo pavore,
   <font size="2">
    19
   </font>
   et gignat vobis humus fructus suos, quibus vescamini usque ad saturitatem, nullius impetum formidantes.
  </p>
  <p>
   <font size="2">
    20
   </font>
   Quod si dixeritis: Quid comedemus anno septimo, si non severimus, neque collegerimus fruges nostras?
   <font size="2">
    21
   </font>
   dabo benedictionem meam vobis anno sexto, et faciet fructus trium annorum:
   <font size="2">
    22
   </font>
   seretisque anno octavo, et comedetis veteres fruges usque ad nonum annum: donec nova nascantur, edetis vetera.
  </p>
  <p>
   <font size="2">
    23
   </font>
   Terra quoque non vendetur in perpetuum, quia mea est, et vos advenae et coloni mei estis:
   <font size="2">
    24
   </font>
   unde cuncta regio possessionis vestrae sub redemptionis conditione vendetur.
  </p>
  <p>
   <font size="2">
    25
   </font>
   Si attenuatus frater tuus vendiderit possessiunculam suam, et voluerit propinquus eius, potest redimere quod ille vendiderat.
   <font size="2">
    26
   </font>
   Sin autem non habuerit proximum, et ipse pretium ad redimendum potuerit invenire,
   <font size="2">
    27
   </font>
   computabuntur fructus ex eo tempore quo vendidit: et quod reliquum est, reddet emptori, sicque recipiet possessionem suam.
   <font size="2">
    28
   </font>
   Quod si non invenerit manus eius ut reddat pretium, habebit emptor quod emerat, usque ad annum iubilaeum. In ipso enim omnis venditio redibit ad dominum et ad possessorem pristinum.
  </p>
  <p>
   <font size="2">
    29
   </font>
   Qui vendiderit domum intra urbis muros, habebit licentiam redimendi, donec unus impleatur annus.
   <font size="2">
    30
   </font>
   Si non redemerit, et anni circulus fuerit evolutus, emptor possidebit eam, et posteri eius in perpetuum, et redimi non poterit, etiam in iubilaeo.
   <font size="2">
    31
   </font>
   Sin autem in villa domus, quae muros non habet, agrorum iure vendetur: si ante redempta non fuerit, in iubilaeo revertetur ad dominum.
  </p>
  <p>
   <font size="2">
    32
   </font>
   Aedes Levitarum quae in urbibus sunt, semper possunt redimi:
   <font size="2">
    33
   </font>
   si redemptae non fuerint, in iubilaeo revertentur ad dominos, quia domus urbium Levitarum pro possessionibus sunt inter filios Israel.
   <font size="2">
    34
   </font>
   Suburbana autem eorum non veneant, quia possessio sempiterna est.
  </p>
  <p>
   <font size="2">
    35
   </font>
   Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,
   <font size="2">
    36
   </font>
   ne accipias usuras ab eo, nec amplius quam dedisti: time Deum tuum, ut vivere possit frater tuus apud te.
   <font size="2">
    37
   </font>
   Pecuniam tuam non dabis ei ad usuram, et frugum superabundantiam non exiges.
   <font size="2">
    38
   </font>
   Ego Dominus Deus vester, qui eduxi vos de terra Aegypti, ut darem vobis terram Chanaan, et essem vester Deus.
  </p>
  <p>
   <font size="2">
    39
   </font>
   Si paupertate compulsus vendiderit se tibi frater tuus, non eum opprimes servitute famulorum,
   <font size="2">
    40
   </font>
   sed quasi mercenarius et colonus erit: usque ad annum iubilaeum operabitur apud te,
   <font size="2">
    41
   </font>
   et postea egredietur cum liberis suis, et revertetur ad cognationem, ad possessionem patrum suorum.
   <font size="2">
    42
   </font>
   Mei enim servi sunt, et ego eduxi eos de terra Aegypti: non veneant conditione servorum:
   <font size="2">
    43
   </font>
   ne affligas eum per potentiam, sed metuito Deum tuum.
  </p>
  <p>
   <font size="2">
    44
   </font>
   Servus et ancilla sint vobis de nationibus quae in circuitu vestro sunt:
   <font size="2">
    45
   </font>
   et de advenis qui peregrinantur apud vos, vel qui ex his nati fuerint in terra vestra, hos habebitis famulos:
   <font size="2">
    46
   </font>
   et haereditario iure transmittetis ad posteros, ac possidebitis in aeternum: fratres autem vestros filios Israel ne opprimatis per potentiam.
  </p>
  <p>
   <font size="2">
    47
   </font>
   Si invaluerit apud vos manus advenae atque peregrini, et attenuatus frater tuus vendiderit se ei, aut cuiquam de stirpe eius:
   <font size="2">
    48
   </font>
   post venditionem potest redimi. Qui voluerit ex fratribus suis, redimet eum,
   <font size="2">
    49
   </font>
   et patruus, et patruelis, et consanguineus, et affinis. Sin autem et ipse potuerit, redimet se,
   <font size="2">
    50
   </font>
   supputatis dumtaxat annis a tempore venditionis suae usque ad annum iubilaeum: et pecunia, qua venditus fuerat, iuxta annorum numerum, et rationem mercenarii supputata.
   <font size="2">
    51
   </font>
   Si plures fuerint anni qui remanent usque ad iubilaeum, secundum hos reddet et pretium:
   <font size="2">
    52
   </font>
   si pauci, ponet rationem cum eo iuxta annorum numerum, et reddet emptori quod reliquum est annorum,
   <font size="2">
    53
   </font>
   quibus ante servivit mercedibus imputatis: non affliget eum violenter in conspectu tuo.
  </p>
  <p>
   <font size="2">
    54
   </font>
   Quod si per haec redimi non potuerit, anno iubilaeo egredietur cum liberis suis.
   <font size="2">
    55
   </font>
   Mei enim sunt servi filii Israel, quos eduxi de terra Aegypti.
  </p>
  <p>
   <a name="26">
   </a>
   [26]
   <font size="2">
    1
   </font>
   Ego Dominus Deus vester: non facietis vobis idolum, et sculptile, nec titulos erigetis, nec insignem lapidem ponetis in terra vestra, ut adoretis eum. Ego enim sum Dominus Deus vester.
   <font size="2">
    2
   </font>
   Custodite sabbata mea, et pavete ad sanctuarium meum. Ego Dominus.
  </p>
  <p>
   <font size="2">
    3
   </font>
   Si in praeceptis meis ambulaveritis, et mandata mea custodieritis, et feceritis ea, dabo vobis pluvias temporibus suis,
   <font size="2">
    4
   </font>
   et terra gignet germen suum, et pomis arbores replebuntur.
   <font size="2">
    5
   </font>
   Apprehendet messium tritura vindemiam, et vindemia occupabit sementem: et comedetis panem vestrum in saturitate, et absque pavore habitabitis in terra vestra.
   <font size="2">
    6
   </font>
   Dabo pacem in finibus vestris: dormietis, et non erit qui exterreat. Auferam malas bestias, et gladius non transibit terminos vestros.
   <font size="2">
    7
   </font>
   Persequemini inimicos vestros, et corruent coram vobis.
   <font size="2">
    8
   </font>
   Persequentur quinque de vestris centum alienos, et centum de vobis decem millia: cadent inimici vestri gladio in conspectu vestro.
  </p>
  <p>
   <font size="2">
    9
   </font>
   Respiciam vos, et crescere faciam: multiplicabimini, et firmabo pactum meum vobiscum.
  </p>
  <p>
   <font size="2">
    10
   </font>
   Comedetis vetustissima veterum, et vetera novis supervenientibus proicietis.
  </p>
  <p>
   <font size="2">
    11
   </font>
   Ponam tabernaculum meum in medio vestri, et non abiciet vos anima mea.
   <font size="2">
    12
   </font>
   Ambulabo inter vos, et ero Deus vester, vosque eritis populus meus.
   <font size="2">
    13
   </font>
   Ego Dominus Deus vester, qui eduxi vos de terra Aegyptiorum, ne serviretis eis: et qui confregi catenas cervicum vestrarum, ut incederetis erecti.
  </p>
  <p>
   <font size="2">
    14
   </font>
   Quod si non audieritis me, nec feceritis omnia mandata mea,
   <font size="2">
    15
   </font>
   si spreveritis leges meas, et iudicia mea contempseritis, ut non faciatis ea quae a me constituta sunt, et ad irritum perducatis pactum meum:
   <font size="2">
    16
   </font>
   ego quoque haec faciam vobis: visitabo vos velociter in egestate, et ardore, qui conficiat oculos vestros, et consumat animas vestras. Frustra seretis sementem, quae ab hostibus devorabitur.
   <font size="2">
    17
   </font>
   Ponam faciem meam contra vos, et corruetis coram hostibus vestris, et subiciemini his qui oderunt vos: fugietis, nemine persequente.
  </p>
  <p>
   <font size="2">
    18
   </font>
   Sin autem nec sic obedieritis mihi, addam correptiones vestras septuplum propter peccata vestra,
   <font size="2">
    19
   </font>
   et conteram superbiam duritiae vestrae. Daboque vobis caelum desuper sicut ferrum, et terram aeneam.
   <font size="2">
    20
   </font>
   Consumetur incassum labor vester, non proferet terra germen, nec arbores poma praebebunt.
  </p>
  <p>
   <font size="2">
    21
   </font>
   Si ambulaveritis ex adverso mihi, nec volueritis audire me, addam plagas vestras in septuplum propter peccata vestra:
   <font size="2">
    22
   </font>
   immittamque in vos bestias agri, quae consumant vos, et pecora vestra, et ad paucitatem cuncta redigant, desertaeque fiant viae vestrae.
  </p>
  <p>
   <font size="2">
    23
   </font>
   Quod si nec sic volueritis recipere disciplinam, sed ambulaveritis ex adverso mihi:
   <font size="2">
    24
   </font>
   ego quoque contra vos adversus incedam, et percutiam vos septies propter peccata vestra,
   <font size="2">
    25
   </font>
   inducamque super vos gladium ultorem foederis mei. Cumque confugeritis in urbes, mittam pestilentiam in medio vestri, et trademini in manibus hostium,
   <font size="2">
    26
   </font>
   postquam confregero baculum panis vestri: ita ut decem mulieres in uno clibano coquant panes, et reddant eos ad pondus: et comedetis, et non saturabimini.
  </p>
  <p>
   <font size="2">
    27
   </font>
   Sin autem nec per haec audieritis me, sed ambulaveritis contra me:
   <font size="2">
    28
   </font>
   et ego incedam adversus vos in furore contrario, et corripiam vos septem plagis propter peccata vestra:
   <font size="2">
    29
   </font>
   ita ut comedatis carnes filiorum vestrorum et filiarum vestrarum.
   <font size="2">
    30
   </font>
   Destruam excelsa vestra, et simulacra confringam. Cadetis inter ruinas idolorum vestrorum, et abominabitur vos anima mea,
   <font size="2">
    31
   </font>
   in tantum ut urbes vestras redigam in solitudinem, et deserta faciam sanctuaria vestra, nec recipiam ultra odorem suavissimum.
   <font size="2">
    32
   </font>
   Disperdamque terram vestram, et stupebunt super ea inimici vestri, cum habitatores illius fuerint.
   <font size="2">
    33
   </font>
   Vos autem dispergam in gentes, et evaginabo post vos gladium, eritque terra vestra deserta, et civitates vestrae dirutae.
  </p>
  <p>
   <font size="2">
    34
   </font>
   Tunc placebunt terrae sabbata sua cunctis diebus solitudinis suae: quando fueritis
   <font size="2">
    35
   </font>
   in terra hostili, sabbatizabit, et requiescet in sabbatis solitudinis suae, eo quod non requieverit in sabbatis vestris quando habitabatis in ea.
  </p>
  <p>
   <font size="2">
    36
   </font>
   Et qui de vobis remanserint, dabo pavorem in cordibus eorum in regionibus hostium, terrebit eos sonitus folii volantis, et ita fugient quasi gladium: cadent, nullo persequente,
   <font size="2">
    37
   </font>
   et corruent singuli super fratres suos, quasi bella fugientes, nemo vestrum inimicis audebit resistere.
   <font size="2">
    38
   </font>
   Peribitis inter gentes, et hostilis vos terra consumet.
   <font size="2">
    39
   </font>
   Quod si et de iis aliqui remanserint, tabescent in iniquitatibus suis, in terra inimicorum suorum, et propter peccata patrum suorum et sua affligentur:
   <font size="2">
    40
   </font>
   donec confiteantur iniquitates suas, et maiorum suorum, quibus praevaricati sunt in me, et ambulaverunt ex adverso mihi.
   <font size="2">
    41
   </font>
   Ambulabo igitur et ego contra eos, et inducam illos in terram hostilem, donec erubescat incircumcisa mens eorum: tunc orabunt pro impietatibus suis.
   <font size="2">
    42
   </font>
   Et recordabor foederis mei, quod pepigi cum Iacob, et Isaac, et Abraham. Terrae quoque memor ero:
   <font size="2">
    43
   </font>
   quae cum relicta fuerit ab eis, complacebit sibi in sabbatis suis, patiens solitudinem propter illos. Ipsi vero rogabunt pro peccatis suis, eo quod abiecerint iudicia mea, et leges meas despexerint.
  </p>
  <p>
   <font size="2">
    44
   </font>
   Et tamen etiam cum essent in terra hostili, non penitus abieci eos, neque sic despexi ut consumerentur, et irritum facerent pactum meum cum eis. Ego enim sum Dominus Deus eorum,
   <font size="2">
    45
   </font>
   et recordabor foederis mei pristini, quando eduxi eos de terra Aegypti in conspectu gentium, ut essem Deus eorum. Ego Dominus.
  </p>
  <p>
   <font>
    46
   </font>
   Haec sunt iudicia atque praecepta et leges quas dedit Dominus inter se et filios Israel in monte Sinai per manum Moysi.
  </p>
  <p>
   <a name="27">
   </a>
   [27]
   <font size="2">
    1
   </font>
   Locutusque est Dominus ad Moysen, dicens:
   <font size="2">
    2
   </font>
   Loquere filiis Israel, et dices ad eos: Homo qui votum fecerit, et spoponderit Deo animam suam, sub aestimatione dabit pretium.
   <font size="2">
    3
   </font>
   Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii:
   <font size="2">
    4
   </font>
   si mulier, triginta.
   <font size="2">
    5
   </font>
   A quinto autem anno usque ad vigesimum, masculus dabit viginti siclos: femina, decem.
   <font size="2">
    6
   </font>
   Ab uno mense usque ad annum quintum, pro masculo dabuntur quinque sicli: pro femina, tres.
   <font size="2">
    7
   </font>
   Sexagenarius et ultra masculus dabit quindecim siclos: femina, decem.
   <font size="2">
    8
   </font>
   Si pauper fuerit, et aestimationem reddere non valebit, stabit coram sacerdote: et quantum ille aestimaverit, et viderit eum posse reddere, tantum dabit.
  </p>
  <p>
   <font size="2">
    9
   </font>
   Animal autem, quod immolari potest Domino, si quis voverit, sanctum erit,
   <font size="2">
    10
   </font>
   et mutari non poterit, id est, nec melius malo, nec peius bono: quod si mutaverit, et ipsum quod mutatum est, et illud pro quo mutatum est, consecratum erit Domino.
   <font size="2">
    11
   </font>
   Animal immundum, quod immolari Domino non potest, si quis voverit, adducetur ante sacerdotem:
   <font size="2">
    12
   </font>
   qui iudicans utrum bonum an malum sit, statuet pretium.
   <font size="2">
    13
   </font>
   Quod si dare voluerit is qui offert, addet supra aestimationem quintam partem.
  </p>
  <p>
   <font size="2">
    14
   </font>
   Homo si voverit domum suam, et sanctificaverit Domino, considerabit eam sacerdos utrum bona an mala sit, et iuxta pretium, quod ab eo fuerit constitutum, venundabitur:
   <font size="2">
    15
   </font>
   sin autem ille qui voverat, voluerit redimere eam, dabit quintam partem aestimationis supra, et habebit domum.
  </p>
  <p>
   <font size="2">
    16
   </font>
   Quod si agrum possessionis suae voverit, et consecraverit Domino, iuxta mensuram sementis aestimabitur pretium: si triginta modiis hordei seritur terra, quinquaginta siclis venundetur argenti.
   <font size="2">
    17
   </font>
   Si statim ab anno incipientis iubilaei voverit agrum, quanto valere potest, tanto aestimabitur.
   <font size="2">
    18
   </font>
   Sin autem post aliquantum temporis, supputabit sacerdos pecuniam iuxta annorum, qui reliqui sunt, numerum usque ad iubilaeum, et detrahetur ex pretio.
   <font size="2">
    19
   </font>
   Quod si voluerit redimere agrum ille qui voverat, addet quintam partem aestimatae pecuniae, et possidebit eum.
   <font size="2">
    20
   </font>
   Sin autem noluerit redimere, sed alteri cuilibet fuerit venundatus, ultra eum qui voverat redimere non poterit.
   <font size="2">
    21
   </font>
   Quia cum iubilaei venerit dies, sanctificatus erit Domino, et possessio consecrata ad ius pertinet sacerdotum.
   <font size="2">
    22
   </font>
   Si ager emptus est, et non de possessione maiorum sanctificatus fuerit Domino,
   <font size="2">
    23
   </font>
   supputabit sacerdos iuxta annorum numerum usque ad iubilaeum, pretium: et dabit ille qui voverat eum, Domino.
   <font size="2">
    24
   </font>
   In iubilaeo autem revertetur ad priorem dominum, qui vendiderat eum, et habuerat in sorte possessionis suae.
  </p>
  <p>
   <font size="2">
    25
   </font>
   Omnis aestimatio siclo sanctuarii ponderabitur. Siclus viginti obolos habet.
  </p>
  <p>
   <font size="2">
    26
   </font>
   Primogenita, quae ad Dominum pertinent, nemo sanctificare poterit et vovere: sive bos, sive ovis fuerit, Domini sunt.
   <font size="2">
    27
   </font>
   Quod si immundum est animal, redimet qui obtulit, iuxta aestimationem tuam, et addet quintam partem pretii: si redimere noluerit, vendetur alteri quantocumque a te fuerit aestimatum.
  </p>
  <p>
   <font size="2">
    28
   </font>
   Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino:
   <font size="2">
    29
   </font>
   et omnis consecratio, quae offertur ab homine, non redimetur, sed morte morietur.
  </p>
  <p>
   <font size="2">
    30
   </font>
   Omnes decimae terrae, sive de frugibus, sive de pomis arborum, Domini sunt, et illi sanctificantur.
   <font size="2">
    31
   </font>
   Si quis autem voluerit redimere decimas suas, addet quintam partem earum.
   <font size="2">
    32
   </font>
   Omnium decimarum bovis et ovis et caprae, quae sub pastoris virga transeunt, quidquid decimum venerit, sanctificabitur Domino.
   <font size="2">
    33
   </font>
   Non eligetur nec bonum nec malum, nec altero commutabitur, si quis mutaverit: et quod mutatum est, et pro quo mutatum est, sanctificabitur Domino, et non redimetur.
  </p>
  <p>
   <font size="2">
    34
   </font>
   Haec sunt praecepta, quae mandavit Dominus Moysi ad filios Israel in monte Sinai.
  </p>
  <p class="border">
  </p>
 </body>
</div>