<div>
 Ephesians
 <body>
  <p class="pagehead">
   EPISTULA PAULI AD EPHESIOS
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus Apostolus Iesu Christi per voluntatem Dei, omnibus sanctis qui sunt Ephesi, et fidelibus in Christo Iesu.
   <font size="2">
    2
   </font>
   Gratia vobis, et pax a Deo Patre nostro, et Domino Iesu Christo.
  </p>
  <p>
   <font size="2">
    3
   </font>
   Benedictus Deus et Pater Domini nostri Iesu Christi, qui benedixit nos in omni benedictione spirituali in caelestibus in Christo,
   <font size="2">
    4
   </font>
   sicut elegit nos in ipso ante mundi constitutionem, ut essemus sancti et immaculati in conspectu eius in caritate.
   <font size="2">
    5
   </font>
   Qui praedestinavit nos in adoptionem filiorum per Iesum Christum in ipsum: secundum propositum voluntatis suae,
   <font size="2">
    6
   </font>
   in laudem gloriae gratiae suae, in qua gratificavit nos in dilecto Filio suo.
   <font size="2">
    7
   </font>
   In quo habemus redemptionem per sanguinem eius, remissionem peccatorum secundum divitias gratiae eius,
   <font size="2">
    8
   </font>
   quae superabundavit in nobis in omni sapientia et prudentia:
   <font size="2">
    9
   </font>
   ut notum faceret nobis sacramentum voluntatis suae, secundum beneplacitum eius, quod proposuit in eo,
   <font size="2">
    10
   </font>
   in dispensatione plenitudinis temporum, instaurare omnia in Christo, quae in caelis et quae in terra sunt, in ipso;
  </p>
  <p>
   <font size="2">
    11
   </font>
   in quo etiam et nos sorte vocati sumus praedestinati secundum propositum eius qui operatur omnia secundum consilium voluntatis suae:
   <font size="2">
    12
   </font>
   ut simus in laudem gloriae eius nos, qui ante speravimus in Christo;
   <font size="2">
    13
   </font>
   in quo et vos, cum audissetis verbum veritatis, Evangelium salutis vestrae, in quo et credentes signati estis Spiritu promissionis Sancto,
   <font size="2">
    14
   </font>
   qui est pignus haereditatis nostrae, in redemptionem acquisitionis, in laudem gloriae ipsius.
  </p>
  <p>
   <font size="2">
    15
   </font>
   Propterea et ego audiens fidem vestram, quae est in Domino Iesu, et dilectionem in omnes sanctos,
   <font size="2">
    16
   </font>
   non cesso gratias agens pro vobis, memoriam vestri faciens in orationibus meis:
   <font size="2">
    17
   </font>
   ut Deus Domini nostri Iesu Christi, Pater gloriae, det vobis spiritum sapientiae et revelationis in agnitione eius,
   <font size="2">
    18
   </font>
   illuminatos oculos cordis vestri, ut sciatis quae sit spes vocationis eius, et quae divitiae gloriae haereditatis eius in sanctis,
   <font size="2">
    19
   </font>
   et quae sit supereminens magnitudo virtutis eius in nos, qui credimus secundum operationem potentiae virtutis eius,
   <font size="2">
    20
   </font>
   quam operatus est in Christo, suscitans illum a mortuis, et constituens ad dexteram suam in caelestibus:
   <font size="2">
    21
   </font>
   supra omnem principatum, et potestatem, et virtutem, et dominationem, et omne nomen, quod nominatur non solum in hoc saeculo, sed etiam in futuro.
   <font size="2">
    22
   </font>
   Et omnia subiecit sub pedibus eius: et ipsum dedit caput supra omnem ecclesiam,
   <font size="2">
    23
   </font>
   quae est corpus ipsius, et plenitudo eius, qui omnia in omnibus adimpletur.
  </p>
  <p>
   <a name="2">
   </a>
   [2]
   <font size="2">
    1
   </font>
   Et vos, cum essetis mortui delictis et peccatis vestris,
   <font size="2">
    2
   </font>
   in quibus aliquando ambulastis secundum saeculum mundi huius, secundum principem potestatis aeris huius, spiritus, qui nunc operatur in filios diffidentiae,
   <font size="2">
    3
   </font>
   in quibus et nos omnes aliquando conversati sumus in desideriis carnis nostrae, facientes voluntatem carnis et cogitationum, et eramus natura filii irae, sicut et ceteri:
   <font size="2">
    4
   </font>
   Deus autem, qui dives est in misericordia, propter nimiam caritatem suam, qua dilexit nos,
   <font size="2">
    5
   </font>
   et cum essemus mortui peccatis, convivificavit nos in Christo (cuius gratia estis salvati),
   <font size="2">
    6
   </font>
   et conresuscitavit, et consedere fecit in caelestibus in Christo Iesu:
   <font size="2">
    7
   </font>
   ut ostenderet in saeculis supervenientibus abundantes divitias gratiae suae, in bonitate super nos in Christo Iesu.
   <font size="2">
    8
   </font>
   Gratia enim estis salvati per fidem, et hoc non ex vobis: Dei enim donum est:
   <font size="2">
    9
   </font>
   non ex operibus, ut ne quis glorietur.
   <font size="2">
    10
   </font>
   Ipsius enim sumus factura, creati in Christo Iesu in operibus bonis, quae praeparavit Deus ut in illis ambulemus.
  </p>
  <p>
   <font size="2">
    11
   </font>
   Propter quod memores estote quod aliquando vos gentes in carne, qui dicimini praeputium ab ea quae dicitur circumcisio in carne, manu facta:
   <font size="2">
    12
   </font>
   quia eratis illo in tempore sine Christo, alienati a conversatione Israel, et hospites testamentorum, promissionis spem non habentes, et sine Deo in hoc mundo.
   <font size="2">
    13
   </font>
   Nunc autem in Christo Iesu, vos, qui aliquando eratis longe, facti estis prope in sanguine Christi.
   <font size="2">
    14
   </font>
   Ipse enim est pax nostra, qui fecit utraque unum, et medium parietem maceriae solvens, inimicitias in carne sua,
   <font size="2">
    15
   </font>
   legem mandatorum decretis evacuans, ut duos condat in semetipso in unum novum hominem, faciens pacem:
   <font size="2">
    16
   </font>
   et reconciliet ambos in uno corpore, Deo per crucem, interficiens inimicitias in semetipso.
   <font size="2">
    17
   </font>
   Et veniens evangelizavit pacem vobis, qui longe fuistis, et pacem iis, qui prope.
   <font size="2">
    18
   </font>
   Quoniam per ipsum habemus accessum ambo in uno Spiritu ad Patrem.
  </p>
  <p>
   <font size="2">
    19
   </font>
   Ergo iam non estis hospites, et advenae: sed estis cives sanctorum, et domestici Dei,
   <font size="2">
    20
   </font>
   superaedificati super fundamentum apostolorum, et prophetarum, ipso summo angulari lapide Christo Iesu:
   <font size="2">
    21
   </font>
   in quo omnis aedificatio constructa crescit in templum sanctum in Domino,
   <font size="2">
    22
   </font>
   in quo et vos coaedificamini in habitaculum Dei in Spiritu.
  </p>
  <p>
   <a name="3">
   </a>
   [3]
   <font size="2">
    1
   </font>
   Huius rei gratia, ego Paulus vinctus Christi Iesu, pro vobis gentibus,
   <font size="2">
    2
   </font>
   si tamen audistis dispensationem gratiae Dei, quae data est mihi in vobis:
   <font size="2">
    3
   </font>
   quoniam secundum revelationem notum mihi factum est sacramentum, sicut supra scripsi in brevi,
   <font size="2">
    4
   </font>
   prout potestis legentes intelligere prudentiam meam in mysterio Christi:
   <font size="2">
    5
   </font>
   quod aliis generationibus non est agnitum filiis hominum, sicuti nunc revelatum est sanctis apostolis eius et prophetis in Spiritu,
   <font size="2">
    6
   </font>
   gentes esse cohaeredes, et concorporales, et comparticipes promissionis eius in Christo Iesu per Evangelium:
   <font size="2">
    7
   </font>
   cuius factus sum minister secundum donum gratiae Dei, quae data est mihi secundum operationem virtutis eius.
   <font size="2">
    8
   </font>
   Mihi omnium sanctorum minimo data est gratia haec, in gentibus evangelizare investigabiles divitias Christi,
   <font size="2">
    9
   </font>
   et illuminare omnes, quae sit dispensatio sacramenti absconditi a saeculis in Deo, qui omnia creavit:
   <font size="2">
    10
   </font>
   ut innotescat principatibus et potestatibus in caelestibus per Ecclesiam, multiformis sapientia Dei,
   <font size="2">
    11
   </font>
   secundum praefinitionem saeculorum, quam fecit in Christo Iesu Domino nostro:
   <font size="2">
    12
   </font>
   in quo habemus fiduciam, et accessum in confidentia per fidem eius.
   <font size="2">
    13
   </font>
   Propter quod peto ne deficiatis in tribulationibus meis pro vobis: quae est gloria vestra.
  </p>
  <p>
   <font size="2">
    14
   </font>
   Huius rei gratia flecto genua mea ad Patrem Domini nostri Iesu Christi,
   <font size="2">
    15
   </font>
   ex quo omnis paternitas in caelis et in terra nominatur,
   <font size="2">
    16
   </font>
   ut det vobis secundum divitias gloriae suae, virtute corroborari per Spiritum eius in interiorem hominem,
   <font size="2">
    17
   </font>
   Christum habitare per fidem in cordibus vestris: in caritate radicati, et fundati,
   <font size="2">
    18
   </font>
   ut possitis comprehendere cum omnibus sanctis, quae sit latitudo, et longitudo, et sublimitas, et profundum:
   <font size="2">
    19
   </font>
   scire etiam supereminentem scientiae caritatem Christi, ut impleamini in omnem plenitudinem Dei.
   <font size="2">
    20
   </font>
   Ei autem, qui potens est omnia facere superabundanter quam petimus aut intelligimus, secundum virtutem, quae operatur in nobis:
   <font size="2">
    21
   </font>
   ipsi gloria in Ecclesia, et in Christo Iesu, in omnes generationes saeculi saeculorum. Amen.
  </p>
  <p>
   <a name="4">
   </a>
   [4]
   <font size="2">
    1
   </font>
   Obsecro itaque vos ego vinctus in Domino, ut digne ambuletis vocatione, qua vocati estis,
   <font size="2">
    2
   </font>
   cum omni humilitate, et mansuetudine, cum patientia, supportantes invicem in caritate,
   <font size="2">
    3
   </font>
   solliciti servare unitatem Spiritus in vinculo pacis.
   <font size="2">
    4
   </font>
   Unum corpus, et unus Spiritus, sicut vocati estis in una spe vocationis vestrae.
   <font size="2">
    5
   </font>
   Unus Dominus, una fides, unum baptisma.
   <font size="2">
    6
   </font>
   Unus Deus et Pater omnium, qui est super omnes, et per omnia, et in omnibus nobis.
   <font size="2">
    7
   </font>
   Unicuique autem nostrum data est gratia secundum mensuram donationis Christi.
   <font size="2">
    8
   </font>
   Propter quod dicit: Ascendens in altum, captivam duxit captivitatem: dedit dona hominibus.
   <font size="2">
    9
   </font>
   Quod autem ascendit, quid est, nisi quia et descendit primum in inferiores partes terrae?
   <font size="2">
    10
   </font>
   Qui descendit, ipse est et qui ascendit super omnes caelos, ut impleret omnia.
  </p>
  <p>
   <font size="2">
    11
   </font>
   Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,
   <font size="2">
    12
   </font>
   ad consummationem sanctorum in opus ministerii, in aedificationem corporis Christi:
   <font size="2">
    13
   </font>
   donec occurramus omnes in unitatem fidei, et agnitionis Filii Dei, in virum perfectum, in mensuram aetatis plenitudinis Christi:
   <font size="2">
    14
   </font>
   ut iam non simus parvuli fluctuantes, et circumferamur omni vento doctrinae in nequitia hominum, in astutia ad circumventionem erroris.
   <font size="2">
    15
   </font>
   Veritatem autem facientes in caritate, crescamus in illo per omnia, qui est caput Christus:
   <font size="2">
    16
   </font>
   ex quo totum corpus compactum et connexum per omnem iuncturam subministrationis, secundum operationem in mensuram uniuscuiusque membri, augmentum corporis facit in aedificationem sui in caritate.
  </p>
  <p>
   <font size="2">
    17
   </font>
   Hoc igitur dico, et testificor in Domino, ut iam non ambuletis, sicut et gentes ambulant in vanitate sensus sui,
   <font size="2">
    18
   </font>
   tenebris obscuratum habentes intellectum, alienati a vita Dei per ignorantiam, quae est in illis, propter caecitatem cordis ipsorum,
   <font size="2">
    19
   </font>
   qui desperantes, semetipsos tradiderunt impudicitiae, in operationem immunditiae omnis in avaritiam.
  </p>
  <p>
   <font size="2">
    20
   </font>
   Vos autem non ita didicistis Christum,
   <font size="2">
    21
   </font>
   si tamen illum audistis, et in ipso edocti estis, sicut est veritas in Iesu,
   <font size="2">
    22
   </font>
   deponere vos secundum pristinam conversationem veterem hominem, qui corrumpitur secundum desideria erroris.
   <font size="2">
    23
   </font>
   Renovamini autem spiritu mentis vestrae,
   <font size="2">
    24
   </font>
   et induite novum hominem, qui secundum Deum creatus est in iustitia, et sanctitate veritatis.
  </p>
  <p>
   <font size="2">
    25
   </font>
   Propter quod deponentes mendacium, loquimini veritatem unusquisque cum proximo suo: quoniam sumus invicem membra.
   <font size="2">
    26
   </font>
   Irascimini, et nolite peccare: sol non occidat super iracundiam vestram.
   <font size="2">
    27
   </font>
   Nolite locum dare diabolo:
   <font size="2">
    28
   </font>
   qui furabatur, iam non furetur: magis autem laboret, operando manibus suis, quod bonum est, ut habeat unde tribuat necessitatem patienti.
   <font size="2">
    29
   </font>
   Omnis sermo malus ex ore vestro non procedat: sed si quis bonus ad aedificationem fidei ut det gratiam audientibus.
   <font size="2">
    30
   </font>
   Et nolite constristare Spiritum Sanctum Dei: in quo signati estis in diem redemptionis.
  </p>
  <p>
   <font size="2">
    31
   </font>
   Omnis amaritudo, et ira, et indignatio, et clamor, et blasphemia tollatur a vobis cum omni malitia.
   <font size="2">
    32
   </font>
   Estote autem invicem benigni, misericordes, donantes invicem sicut et Deus in Christo donavit vobis.
  </p>
  <p>
   <a name="5">
   </a>
   [5]
   <font size="2">
    1
   </font>
   Estote ergo imitatores Dei, sicut filii carissimi,
   <font size="2">
    2
   </font>
   et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis.
  </p>
  <p>
   <font size="2">
    3
   </font>
   Fornicatio autem, et omnis immunditia, aut avaritia, nec nominetur in vobis, sicut decet sanctos:
   <font size="2">
    4
   </font>
   aut turpitudo, aut stultiloquium, aut scurrilitas, quae ad rem non pertinet: sed magis gratiarum actio.
   <font size="2">
    5
   </font>
   Hoc enim scitote intelligentes: quod omnis fornicator, aut immundus, aut avarus, quod est idolorum servitus, non habet haereditatem in regno Christi et Dei.
  </p>
  <p>
   <font size="2">
    6
   </font>
   Nemo vos seducat inanibus verbis: propter haec enim venit ira Dei in filios diffidentiae.
   <font size="2">
    7
   </font>
   Nolite ergo effici participes eorum.
   <font size="2">
    8
   </font>
   Eratis enim aliquando tenebrae: nunc autem lux in Domino. Ut filii lucis ambulate:
   <font size="2">
    9
   </font>
   fructus enim lucis est in omni bonitate, et iustitia, et veritate:
   <font size="2">
    10
   </font>
   probantes quid sit beneplacitum Deo:
   <font size="2">
    11
   </font>
   et nolite communicare operibus infructuosis tenebrarum, magis autem redarguite.
   <font size="2">
    12
   </font>
   Quae enim in occulto fiunt ab ipsis, turpe est et dicere.
   <font size="2">
    13
   </font>
   Omnia autem, quae arguuntur, a lumine manifestantur: omne enim, quod manifestatur, lumen est.
   <font size="2">
    14
   </font>
   Propter quod dicit: Surge qui dormis, et exsurge a mortuis, et illuminabit te Christus.
  </p>
  <p>
   <font size="2">
    15
   </font>
   Videte itaque, fratres, quomodo caute ambuletis: non quasi insipientes,
   <font size="2">
    16
   </font>
   sed ut sapientes: redimentes tempus, quoniam dies mali sunt.
   <font size="2">
    17
   </font>
   Propterea nolite fieri imprudentes, sed intelligentes quae sit voluntas Dei.
   <font size="2">
    18
   </font>
   Et nolite inebriari vino, in quo est luxuria, sed implemini Spiritu Sancto,
   <font size="2">
    19
   </font>
   loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino,
   <font size="2">
    20
   </font>
   gratias agentes semper pro omnibus in nomine Domini nostri Iesu Christi Deo et Patri,
   <font size="2">
    21
   </font>
   subiecti invicem in timore Christi.
  </p>
  <p>
   <font size="2">
    22
   </font>
   Mulieres viris suis subditae sint, sicut Domino:
   <font size="2">
    23
   </font>
   quoniam vir caput est mulieris, sicut Christus caput est Ecclesiae: ipse, salvator corporis eius.
   <font size="2">
    24
   </font>
   Sed sicut Ecclesia subiecta est Christo, ita et mulieres viris suis in omnibus.
  </p>
  <p>
   <font size="2">
    25
   </font>
   Viri, diligite uxores vestras, sicut et Christus dilexit Ecclesiam, et seipsum tradidit pro ea,
   <font size="2">
    26
   </font>
   ut illam sanctificaret, mundans lavacro aquae in verbo vitae,
   <font size="2">
    27
   </font>
   ut exhiberet ipse sibi gloriosam Ecclesiam, non habentem maculam, aut rugam, aut aliquid huiusmodi, sed ut sit sancta et immaculata.
   <font size="2">
    28
   </font>
   Ita et viri debent diligere uxores suas ut corpora sua. Qui suam uxorem diligit, seipsum diligit.
   <font size="2">
    29
   </font>
   Nemo enim umquam carnem suam odio habuit: sed nutrit et fovet eam, sicut et Christus Ecclesiam:
   <font size="2">
    30
   </font>
   quia membra sumus corporis eius, de carne eius et de ossibus eius.
   <font size="2">
    31
   </font>
   Propter hoc relinquet homo patrem et matrem suam, et adhaerebit uxori suae, et erunt duo in carne una.
   <font size="2">
    32
   </font>
   Sacramentum hoc magnum est, ego autem dico in Christo et in Ecclesia.
   <font size="2">
    33
   </font>
   Verumtamen et vos singuli, unusquisque uxorem suam sicut seipsum diligat: uxor autem timeat virum suum.
  </p>
  <p>
   <a name="6">
   </a>
   [6]
   <font size="2">
    1
   </font>
   Filii, obedite parentibus vestris in Domino: hoc enim iustum est.
   <font size="2">
    2
   </font>
   Honora patrem tuum, et matrem tuam, quod est mandatum primum in promissione:
   <font size="2">
    3
   </font>
   ut bene sit tibi, et sis longaevus super terram.
   <font size="2">
    4
   </font>
   Et vos patres, nolite ad iracundiam provocare filios vestros: sed educate illos in disciplina et correptione Domini.
  </p>
  <p>
   <font size="2">
    5
   </font>
   Servi, obedite dominis carnalibus cum timore et tremore, in simplicitate cordis vestri, sicut Christo:
   <font size="2">
    6
   </font>
   non ad oculum servientes, quasi hominibus placentes, sed ut servi Christi, facientes voluntatem Dei ex animo,
   <font size="2">
    7
   </font>
   cum bona voluntate servientes, sicut Domino, et non hominibus:
   <font size="2">
    8
   </font>
   scientes quoniam unusquisque quodcumque fecerit bonum, hoc recipiet a Domino, sive servus, sive liber.
   <font size="2">
    9
   </font>
   Et vos domini, eadem facite illis, remittentes minas: scientes quia et illorum et vester Dominus est in caelis: et personarum acceptio non est apud eum.
  </p>
  <p>
   <font size="2">
    10
   </font>
   De cetero, fratres, confortamini in Domino, et in potentia virtutis eius.
   <font size="2">
    11
   </font>
   Induite vos armaturam Dei, ut possitis stare adversus insidias diaboli:
   <font size="2">
    12
   </font>
   quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiae, in caelestibus.
  </p>
  <p>
   <font size="2">
    13
   </font>
   Propterea accipite armaturam Dei, ut possitis resistere in die malo, et in omnibus perfeci stare.
   <font size="2">
    14
   </font>
   State ergo succincti lumbos vestros in veritate, et induti loricam iustitiae,
   <font size="2">
    15
   </font>
   et calceati pedes in praeparatione Evangelii pacis,
   <font size="2">
    16
   </font>
   in omnibus sumentes scutum fidei, in quo possitis omnia tela nequissimi ignea extinguere:
   <font size="2">
    17
   </font>
   et galeam salutis assumite, et gladium spiritus (quod est verbum Dei),
   <font size="2">
    18
   </font>
   per omnem orationem et obsecrationem orantes omni tempore in spiritu: et in ipso vigilantes in omni instantia et obsecratione pro omnibus sanctis:
   <font size="2">
    19
   </font>
   et pro me, ut detur mihi sermo in apertione oris mei cum fiducia, notum facere mysterium Evangelii:
   <font size="2">
    20
   </font>
   pro quo legatione fungor in catena, ita ut in ipso audeam, prout oportet me loqui.
  </p>
  <p>
   <font size="2">
    21
   </font>
   Ut autem et vos sciatis quae circa me sunt, quid agam, omnia vobis nota faciet Tychicus, carissimus frater, et fidelis minister in Domino:
   <font size="2">
    22
   </font>
   quem misi ad vos in hoc ipsum, ut cognoscatis quae circa nos sunt, et consoletur corda vestra.
   <font size="2">
    23
   </font>
   Pax fratribus, et caritas cum fide a Deo Patre et Domino Iesu Christo.
   <font size="2">
    24
   </font>
   Gratia cum omnibus qui diligunt Dominum nostrum Iesum Christum in incorruptione. Amen.
  </p>
  <p class="border">
  </p>
 </body>
</div>