<div>
 May: Liber VII
 <body>
  <p class="pagehead">
   SUPPLEMENTUM PHARSALIAE AUCTORE THOMÂ MAIO
      LIBER SEPTIMUS
  </p>
  <p class="border">
  </p>
  <p>
   Jam se, post clades tantas, tot vulnera gentis
      Ausoniae, et strages populorum, absumserat ipsum
      Civilis furor; et terris pax alma refulsit.
      Defessis iterum rebus sperare quietem
      Coperunt populi; non tristia bella timebant,
   <font size="2">
    5
   </font>
   Omnia dum tenuit Caesar; nec in orbe potestas
      Altera, nec fuerit communis Roma duobus.
      Hunc supra invidiam Fortuna evexerat; hujus
      Regnum amat, ut tutum, populus: nam quem magis optent
      Custodem pacis, quam qui fortissimus armis
   <font size="2">
    10
   </font>
   Semper erat, nulloque unquam devictus ab hoste?
      Plebs libertatem, solâ contenta salute,
      Romula projecit; nec, post tot prolia, pacem,
      Quamvis cum domino veniat pax ista, recusat.
      Nec solum vulgus domino servire paratum
   <font size="2">
    15
   </font>
   Caesaris imperium votis amplectitur: illud
      Et procerum pars magna cupit; tranquillaque Patres
      Tempora lassati exoptant; quos (fulgura summos
      Ut feriunt montes) feriunt discrimina saevi
      Praecipue belli, et gaudens feralis Enyo
   <font size="2">
    20
   </font>
   Sanguine nobilium semper: nec nomen inane
      Jam libertatis (dudum ipsa eversa fuisset)
      Sanguine jam retinere student: vix ipsa videtur
      Libertas tanti: neque ficto Caesaris augent
      Obsequio titulos: sed vero pectore tantos,
   <font size="2">
    25
   </font>
   Ne sibi rege minor videatur Caesar, honores
      Decernunt, quantos nequeat privatus habere.
      Perpetuum dictatorem, patriaeque parentem
      Appellant Patres; denos ut consul in annos
      Designaretur, statuunt; altâque curuli
   <font size="2">
    30
   </font>
   Ipse ut supremus Romanâ censor in urbe,
      Veste triumphali indutus, lauroque sederet
      Perpetuâ ornatus. Necnon, de principe Numen
      Ut fieret victor, donant altaria, sacra,
      Atque templa, quibus pulcherrima juncta Dearum
   <font size="2">
    35
   </font>
   Illius adstabat statuae Clementia sacrae.
      Caesareo faciunt Vestales nomine vota;
      Et quo quaeque die victoria contigit illi
      (Civilis quamquam) celebrantur festa per Urbem.
      Crederet hoc aliquis? cum sint feralia fastis
   <font size="2">
    40
   </font>
   Et Trebia et Cannae Romanis nomina; Mundae,
      Thessaliae, Thapsique, dies jam laeta vocentur
      Tempora? Pompeiique necem, sanctique Catonis,
      Scipiadaeque, albis designet Roma lapillis!
      Nullus restat honor, quem non assumere possit
   <font size="2">
    45
   </font>
   Jam sibi; victori tanta est concessa potestas.
      Quid nunc imperio securam Caesaris urbem,
      Et tandem optatâ, pro libertate, quiete
      Laetantem, possit civilia rursus in arma,
      Rursus in horrendas populos impellere clades?
   <font size="2">
    50
   </font>
   Quid tantas victoris opes, stabilitaque regna
      Eruere? an non tam facile est suprema tueri
      Quam dare Dîs Superis; an non mortalibus ulla
      Firma datur, nullisque malis violanda, potestas?
      Nullane livorem poterit transcendere virtus?
   <font size="2">
    55
   </font>
   Nec tantum meriti spatium est, quod non capit ulla
      Invidiae rabies? O summis lubrica semper
      Et minitans statio! non te tua plurima virtus
      Securum, Caesar, praestat, non robur in armis,
      Non bonitas, tantasque aequans elementia vires.
   <font size="2">
    60
   </font>
   Supplicibus frustra veniam, victisque salutem,
      Exsulibusque Urbem permittis; Romula frustra
      Imperia exornare studes, dum legibus orbem
      Emendas prudens, aut oppida diruta condis
      Magnificus. Tantis jamdudum exstincta ruinis,
   <font size="2">
    65
   </font>
   Per te stat Carthago, novisque impleta colonis
      Exsurgit, nuribus non jam metuenda Latinis.
      Tu quoque restauras, Latiisque habitanda Corinthi
      Monia das bimaris; nec famam auctoribus ullam
      Detrahis antiquis; sed adhuc retinere vetusta
   <font size="2">
    70
   </font>
   Nomina permittis totum vulgata per orbem.
      Non tamen haec fatum avertunt, nec regna tueri
      Usurpata diu possunt: non mentibus ulla
      Conciliare jugum generosis munera possunt;
      Nec libertatem clementia pensat ademtam.
   <font size="2">
    75
   </font>
   Invidiae stimulos ergo ut lenire furentis,
      Et capite insidias, quas maturare quietem
      Non nescit, Caesar factis avertere possit,
      Necnon externo maculas abstergere bello
      Civilies; cum jam Crassi vindicta perîsset
   <font size="2">
    80
   </font>
   Debita jamdudum Latio; jussu ille senatûs,
      (Ne Patrum imminui videatur sacra potestas)
      Decretoque togae, mandari Parthica bella
      Suppliciter petiit, felix ut, more retento
      Romulei antiquo populi, legionibus iret
   <font size="2">
    85
   </font>
   Tessera: sicque alacri compellat voce senatum:
      "Si mihi, conscripti Patres, quaesita potestas
      "Esset, ut immani saevâque tyrannide solus
      "Regnarem; ut quodcumque jubet furor impius, aut mens
      "Aegra metu, aut suadet luxus, vel prava libido,
   <font size="2">
    90
   </font>
   "Exsequerer; tanto non tempore dissimulata
      "Consilia, et furiae latuissent pectoris hujus;
      "Jamdudum gladios sensisset Roma nefandos.
      "Sed non nos vitiis famulantia gessimus arma,
      "Nec factura Urbi, sed detractura, tyrannos.
   <font size="2">
    95
   </font>
   "Libertatis erit custos victoria nostra,
      "Et legum: nec, si non haec perspecta fuissent
      "Numinibus, nostrae favissent Numina causae.
      "Cur gravis metuenda, Patres, sit nostra potestas,
      "Quae vitam tot devictis dedit hostibus, et tot
   <font size="2">
    100
   </font>
   "Exsulibus reditum? quis jussu Caesaris unquam,
      "Dun siluêre tubae, jugulatus concidit hostis?
      "Scipiadae chartas post Thapsi bella cremavi
      "Non lectas, ne quos victor deprendere possem,
      "Et punire hostes: potius quam caede tueri
   <font size="2">
    105
   </font>
   "Nobilium hanc vitam, nescire pericula nostra
      "Elegi: necnon invitus (Numina testor)
      "Civilem sumsi gladium, dum praemia justa
      "Bellorum bello conquirere, proque triumphis,
      "Quos tot trans Alpes annos, Pontumque Britannum,
   <font size="2">
    110
   </font>
   "Et Rhenum merui vincendo, vincere cogor
      "Rursus; et invidiam his armis, quibus ante feroces
      "Edomui Britonas, Suevos, Gallosque, domare.
      "His îsdem forsan, vobis mandantibus, armis
      "(Si non in patriam paucorum injuria bellum
   <font size="2">
    115
   </font>
   "Vertisset) Latiis Babylon spoliata tropaeis
      "Jamdudum nostros lenisset clade dolores,
      "Ultimaque Ausonias tremuissent Bactra secures.
      "Haec jam bella mihi Numen peragenda reliquit.
      "Ad Parthos, Patres, si vos decernitis, ibo;
   <font size="2">
    120
   </font>
   "Et simul ac Tauri de cornibus aureus exit
      "Phoebus, ad Eoas victricia signa pharetras
      "Convertam. Ausonias aquilas, amissaque signa,
      "Aut referam, aut moriar; dignis aut cladibus ultus
      "Tunc erit, aut caeso comitatus Caesare, Crassus."
   <font size="2">
    125
   </font>
   Assensêre Patres: placuit tam nobile bellum,
      Et tantus ductor: cui Parthica bella senatus
      Nequidquam mandat. Coeptis ingentibus obstant
      Fata; nec Ausoniae decus hoc, nec Caesaris armis,
      Concedunt. Iterum redeunt civilia bella,
   <font size="2">
    130
   </font>
   Et populi abrumpit tristis Fortuna quietem.
      Sola quies jam Caesar erat; cum Caesare rursus
      Pax Romana perit: cujus mors dira pianda est
      Cladibus innumeris, laceroque cruentior orbi,
      Quam tot viventis feralia bella fuissent.
   <font size="2">
    135
   </font>
   Fata ducis mortem accelerant; pars magna senatûs
      Conjurat trepidi; nec qui de parte stetissent
      Adversâ solum, et noti jam Caesaris hostes,
      Spurius, et Naso, Rubrius, Servilius audax,
      Donatusque semel veniâ Ligarius, atque
   <font size="2">
    140
   </font>
   Caecilius; sed qui vulgo creduntur amici
      Illius, adjungunt sese. Trebonius inter
      Hos fuit, et Casca, et Cimber; nec Cassius acer
      Defuit insidiis, qui libertatis ademtae
      (Quamvis urbanâ praeturâ a Caesare nuper
   <font size="2">
    145
   </font>
   Donatus) vindex nunquam non esse volebat.
      Jungitur his Decimus, notissimus inter amicos
      Caesaris, ingratus, cui Transalpina fuisset
      Gallia Caesareo nuper commissa favore.
      Non illum conjuncta fides, non nomen amici,
   <font size="2">
    150
   </font>
   Deterrere potest. Nec adhuc sat firma videtur
      Conjurata manus, quamvis pars tanta senatûs,
      Totque simul proceres sanxissent foedera dira:
      Te quoque, flos juvenum Latiorum, et nobile nomen,
      Brute, petunt coepti socium, caedisque nefandae
   <font size="2">
    155
   </font>
   Participem; ut tantae pietatem obtendere culpae,
      Et dare jus sceleri, posset venerabile Bruti
      Nomen apud populos. Hic libertatis ademtae
      Et patriae vindex natalibus esse videtur
      A Superis designatus; tua, maxime Brute,
   <font size="2">
    160
   </font>
   Progenies, primus qui nomine consulis annos
      Signâsti Latios, pulsis ex urbe tyrannis.
      Urbis erat praetor Brutus: cui Cassius arctis
      Junctus amicitiis, (ut eodem junctus honore)
      Et tunc immensis cupiebat jungier ausis.
   <font size="2">
    165
   </font>
   Hunc quoque, cum notas intravit Cassius aedes,
      Invenit moestum, et tacite surgentia regna
      Damnantem. Tales versat dum pectore curas,
      Cassius aggreditur: "Non vanis, Brute, querelis
      "Tempus eget. Sat jam votis tacitoque dolori
   <font size="2">
    170
   </font>
   "Concessum est, sat consiliis: nunc vindice dextrâ
      "Utendum. Ultorem sperat te Roma; tuamque
      "Libertas oppressa manum jam, Brute, requirit.
      "Hoc a te exspectat populus, tacitque precatur.
      "Haec sellis statuisque tuis inscripta legebas,
   <font size="2">
    175
   </font>
   "Auctore ignoto. Non a te munera vana,
      "Venatus ludosque, petunt, aut talia: sola,
      "Reddita libertas, Bruto praetore, videtur
      "Dignum munus eis. Forsan, dum regna relinquat
      "Caesar, et imperium, quod per tot bella petebat,
   <font size="2">
    180
   </font>
   "Deponat sponte, exspectas. Non sufficit illi
      "Dictatoris honor, quis libera novit honorem
      "Roma illum. Quodcumque potest donare senatus,
      "Posse negare putat; nec jam suprema potestas
      "Victori satis est, nisi sit quoque sola potestas.
   <font size="2">
    185
   </font>
   "Vera ideo imperii quaerens insignia, sceptrum
      "Et diadema petit: probat hoc (quod vidimus omnes)
      "Sacra tribunorum (dum detraxêre coronam
      "Caesareae nuper status) violata potestas.
      "An coram populo (quamvis tum respuit) illi
   <font size="2">
    190
   </font>
   "Obtulit invito diadema Antonius audax?
      "An non, ut populum tentaret, ut ambitiosis
      "Artibus hoc sciret, quo vultu regna, priusquam
      "Se regem faceret, pateretur Romula pubes?
      "Mactetur dominus: libertatemque (paratae
   <font size="2">
    195
   </font>
   "Servitio quamvis) reddat mors Caesaris Urbi.
      "Et festinanda est; si paulum, Brute, moramur,
      "Dum redeat laeto post Parthica bella triumpho,
      "Majore invidiâ caedes peragenda manebit."
      Ingemuit Brutus, tristique has pectore voces
   <font size="2">
    200
   </font>
   Edidit: "O Cassi! frustra, quod Numina nobis
      "Imposuêre, jugum jam detrectamus acerbum.
      "An libertatem Superi, causamque senatûs,
      "Tot damnaverunt bellis, tot cladibus, ut jam
      "Insidiis possint et proditione tueri?
   <font size="2">
    205
   </font>
   "Ah! potius bello pereat, quo crevit, aperto
      "Libertas populi Latii, quam caede dolosâ,
      "Fraudibus, et gladio occulto videatur egere.
      "Talibus insidiis hostes, civesque nefandos,
      "Vincere Romani duxêre ignobile prisci.
   <font size="2">
    210
   </font>
   "Incertae potius patriam permittere belli
      "Fortunae voluit, quam si te tollere, Pyrrhe,
      "Fabricius: nec non, quamvis Sertorius audax
      "Hostis erat patriae, turpis Perpena vocatur
      "Proditor a cunctis. Quis tanto sanguine Sullam
   <font size="2">
    215
   </font>
   "Carnificem imbutum positurum regna putavit?
      "Quis tamen occultis tantum mactare tyrannum
      "Insidiis conatus erat? quis Caesaris audet
      "Praeferre imperio crudelia tempora Sullae,
      "Ni furias praeferre Deis audebit? Ut illi
   <font size="2">
    220
   </font>
   "Degeneres nimium proceres, pavidique, vocantur,
      "Qui tantum subiêre jugum; sic Caesaris ista
      "Virtuti et meritis ingrata vocabitur aetas;
      "Plusque senes illi damnabunt crimina nostra,
      "Tempora qui saevi meminêre immania Sullae.
   <font size="2">
    225
   </font>
   "Sed me praecipue miserum quâ cuncta notabit
      "Posteritas famâ, quem tanto Caesar amore,
      "Totque sibi meritis semper devinxit? Iniqua
      "Est mea sors; liber nequeo gratusque manere.
      "O! utinam tunc, cum, plebeiâ casside tectus,
   <font size="2">
    230
   </font>
   "Caesaris intentus jugulo per tela ruebam,
      "Thessalicâ Brutus cecidisset strage, priusquam
      "Donâsset vitâ victor; tunc liber ad umbras
      "Venissem Stygias; vel, si pia Numina dextram
      "Hanc bene rexissent, uno feliciter ictu
   <font size="2">
    235
   </font>
   "(Ni sibi Pompeius regnum quoque victor in illo
      "Quaesîsset camo) libertas parta fuisset.
      "Exspecta, o Cassi! quid tandem Numina nobis,
      "Quidve hostes facient Parthi." Cui talia contra
      Cassius; "Exoptes Parthis si, Brute, triumphum
   <font size="2">
    240
   </font>
   "De Latio, patriae es factus, non Caesaris, hostis:
      "Quod procul avertant Superi. Rationibus erras,
      "Brute, tuis: ingrata vocas, quae justa vocabit
      "Posteritas: et, dum vis non ingratus haberi,
      "Impius es: nec, quae patriae sunt debita, donis
   <font size="2">
    245
   </font>
   "Privati debere potes: corrupta vocatur
      "Haec, non justa, fides. Quo plus te dona ligârunt
      "Illius, hoc magis es patriae justusque piusque.
      "Heu! quantam, tibi si non esset Caesar amicus,
      "Detrahet famam facto Fortuna merenti!
   <font size="2">
    250
   </font>
   "Cum plus privatis affectibus indulgere,
      "Quam patriae servire tuae, te crederet orbis.
      "Si tamen exemplis opus est, illum adspice priscum
      "Brutorum generis, libertatisque, parentem,
      "Romanos primus qui nomine consulis annos
   <font size="2">
    255
   </font>
   "Signavit. Proprios natos, dum regna fovebant,
      "Supplicio affectos spectavit fronte serenâ.
      "Exuit ille patrem Brutus, dum civis haberi
      "Vult pius. An tibi plus sunt munera Caesaris, illi
      "Quam natura fuit? Sed justior ultio nostra
   <font size="2">
    260
   </font>
   "Tempore jam facta est. Pro libertate vetustâ,
      "Tot confirmatâ magnae per saecula Romae,
      "Quid nunc egisset Brutus, qui talia fecit,
      "Cum nova libertas, et reges nuper abacti?"
      Hac postquam juvenem flexisset Cassius arte,
   <font size="2">
    265
   </font>
   Cum Decimo proceres reliqui venêre; datâque
      Acceptâque fide, sanxerunt foedera dira;
      Et libertatem amissam, quam sanguine tanto
      Tot bellis frustra quaesîssent, quaeque, Deorum
      Decretis, nunquam reditura, reliquerat orbem,
   <font size="2">
    270
   </font>
   Caesaris infandâ decepti caede requirunt.
      Jamque propinquabant Martis tibi, maxime Caesar,
      Fatales Idus; nec tanta instantia possunt
      Funera Dî celare; dies nec vatibus illa
      Augurisbusque venire potest ignota: loquuntur
   <font size="2">
    275
   </font>
   Hoc solitae volucres, hoc exta minacia fatum.
      Has Idus frustra monuit Spurinna timendas.
      Sol quoque moesta dedit tantae praesagia mortis:
      Lugenti similem, madidâ nunc iride cinctum,
      Nunc caput obscurâ tectum ferrugine, solem
   <font size="2">
    280
   </font>
   Attoniti vidêre homines; pecudesque locutae.
      Destituêre amnes cursum; terraeque cavernas
      Spiritus erumpens detexerat. Imbre tumescens
      Eridanus subito vicinos merserat agros:
      Et, subito ad ripas rediens, per prata reliquit
   <font size="2">
    285
   </font>
   Innumeros angues, et prodigiosa nigrorum
      Corpora serpentûm: totidem prope Tibridis ora
      Destituit pisces refluum mare litore sicco.
      Caesaream propiora necem sed signa notabant.
      Nam, quos victor equos finito Marte sacrârat
   <font size="2">
    290
   </font>
   Caesar, et emeritos bellis permiserat alto
      Depasci nemore, et per dulcia rura vagari,
      Ante necem domini multis luxêre diebus.
      Non illis amnes, non illis pascua curae;
      Sed lacrymis prata humectant: caedemque cruentam
   <font size="2">
    295
   </font>
   Praecedente die, cum lauri regia ramum
      Ore avis exiguum volitans gestaverat, illam
      E silvis volucrum crudelis turba secuta est,
      Et Pompeianâ captam laceravit in aulâ.
      Horrida prodigiis adexerat nox ultima vitae
   <font size="2">
    300
   </font>
   Caesareae; diris turbata Palatia monstris
      Excutiunt somnum cunctis; et flebile totis
      Aedibus auditur murmur. Patuêre reclusae
      Sponte fores; raucum dederant crepitantia Martis
      Arma sonum; moestisque canes ululatibus implent
   <font size="2">
    305
   </font>
   Atria; ferales effundit saepe querelas
      Strix nocturna suas, infaustaque carmina bubo.
      Morpheus intravit mediâ jam nocte cubile,
      Quo Tyrio formosa cubans Calpurnia lecto
      Carpebat magno teneros cum conjuge somnos.
   <font size="2">
    310
   </font>
   In faciem occisi vertens se Caesaris, adstat
      Ante torum miserae, lacertâ veste cruentus:
      Vulnera mille patent, qualem te crastina, Caesar,
      Lux populo ostendet. Diris exterrita visis
      Ingemit, et lacrymans Calpurnia brachia somno
   <font size="2">
    315
   </font>
   Per lectum, prensura virum, movet; invenit illum
      Incolumem; sed vix (nam jam turbata soporem
      Excussit) putat incolumem; vix sensibus ipsa
      Credidit; attonitae tam somnia fixa manebant.
      Oscula dat moestae Caesar, causamque doloris
   <font size="2">
    320
   </font>
   Quaerenti, visum narrat Calpurnia triste.
      Quod dum narrat, adhuc trepidat, lacrymasque recentes
      Effundit; pectusque ulnis amplexa virile
      Sidereis, orat ne vana haec somnia credat,
      Neve ostenta Deûm contemnat; Martis ut Idus,
   <font size="2">
    325
   </font>
   Quae male tunc aderant, et quid Spurinna moneret,
      Quidque alii vates, reputet; nec jam sua, tantis
      Praemonitus signis, nescire pericula vellet;
      Utque manere domi placeat; lucemque sequentem
      Hanc unam, si non propriae donare saluti,
   <font size="2">
    330
   </font>
   Conjugis at saltem vellet onare timori.
      Hispanas iterum, dum tanta pericula restant,
      Dimissas nuper monuit revocare cohortes,
      Et stipatores fidos: non esse pavoris,
      Sed pietatis, opus, Divorum ostenta timere.
   <font size="2">
    335
   </font>
   Cuui Caesar contra: "Plus me, Calpurnia, luctus
      "Et lactymae movêre tuae, quam tristia vatum
      "Responsa, infaustae volucres, aut ulla dierum
      "Vana superstitio poterant, Ostenta timere
      "Si nunc inciperem, quae non mihi tempora posthac
   <font size="2">
    340
   </font>
   "Anxia transirent? quae lux jucunda maneret?
      "Aut quae libertas? frustra servire timori
      "(Dum nec luce frui, nec mortem arcere, licebit)
      "Cogar: et huic capiti, quod Roma veretur, aruspex
      "Jus dabit, et vanus semper dominabitur augur.
   <font size="2">
    345
   </font>
   "Si mortem mihi Roma paret, dubiaene saluti
      "Proderit una dies? aut cur differre laborem,
      "Quam nequeo vitare, necem? semperne timere
      "Exoptem potius, quam certâ occumbere morte?
      "Cur tamen insidias timeam? cur Roma salutem
   <font size="2">
    350
   </font>
   "Non potius nostram exoptet? partâque quiete,
      "Caesaris imperio, post tot civilia bella,
      "Post rabiem tantam, lassatus gaudeat orbis?
      "Pax mundi mea sola salus; nece Caesaris, enses
      "Stringentur rursus; rursus lacerabitur orbis;
   <font size="2">
    355
   </font>
   "Moestaque Romano tingetur sanguine tellus.
      "Sed, si non homini satis esset cura diei,
      "Ni nocturna alias facerent insomnia curas,
      "Dic mihi, nam Morpheus nobis contraria misit
      "Somnia, queis potius credes? hac nocte volâsse
   <font size="2">
    360
   </font>
   "Ad coelem, dextramque Jovis tetigisse, serenâ
      "Et majestate indutus sedisse videbar.
      "Quid nisi fausta et magna mihi haec (si credere vellem
      "Talibus omnino) portendere somnia possunt?"
      Jam jubar Aurorae pallentia vicerat astra.
   <font size="2">
    365
   </font>
   Prosiluit stratis Caesar, moestaeque reliquit
      Conjugis amplexus; magnaeque capacia turbae,
      Et tantos pariter mox exceptura clientes,
      Magnifico splendent excelsa Palatia cultu.
      Festini proceres, magnique ad limina Patres,
   <font size="2">
    370
   </font>
   Luce salutatum primâ venêre, domumque
      Admissi implêrunt. Animus non omnibus unus:
      Caesareo quidam vere laetantur honore:
      Pars alia, invidiae stimulis agitata nefandis,
      Quem mactare parant, falso venerantur honore;
   <font size="2">
    375
   </font>
   Et funesta animis, linguis dum fausta, precantur.
      Ante alios Decimus, cui fallere nomen amici
      Praecipue dederat, ductorem saepe morantem
      Incitat: et spretis hortatur adire senatum
      Prodigiis. Tandem, Patrum famulante catervâ,
   <font size="2">
    380
   </font>
   Progreditur Caesar. Quamvis ostendere caedem
      Venturam Superi non cessavêre minaces,
      Progreditur tamen; atque (o mira potentia fati!)
      Dum transit, chartam oblatam, quae nomina tanta
      Conjuratorum, facinusque ex ordine totum,
   <font size="2">
    385
   </font>
   Detegit, ante sinu, quam sit perlecta, recondit;
      Funestamque intrat fatis urgentibus aedem.
      Caesaris intenti jugulo stant undique Patres,
      Et conjurati proceres; altamque curulem
      Circumdant. Primo adspectu cecidêre parumper
   <font size="2">
    390
   </font>
   Audaces animi, et fortes tremuêre lacerti.
      Jam paene inceptum damnant. Armare videtur
      Ingens fama ducem, majestas laurea frontis,
      Terribilis decor, et gestarum gloria rerum.
      Nunc fortuna viri nimium comperta, favorque
   <font size="2">
    395
   </font>
   Perpetuus Superûm, terrent: nec, quantus in armis
      Caesar, ut audaci stipatus milite turmas
      Fuderat hostiles toties, totiesque per omnes
      Terrarum tractus victricia signa tulisset,
      Mentibus occursat: sed quanta pericula solus
   <font size="2">
    400
   </font>
   Vicit, Fortunâ tantum comitante, Deisque:
      Qualiter Aegypti insidias, pontique procellas
      Nocturnas, saevosque intra sua castra tumultus
      Militis irati evasit. Cur jam caput istud
      Numina destituant? Versant dum talia, rursus
   <font size="2">
    405
   </font>
   Pectoribus vindicta redit; pellitque timorem
      Libertatis amor nimius. Primusque curulem
      Tillius accedens, tamquam pro fratre rogatum,
      Purpureum ex humeris subito divellit amictum.
      Mirantique duci primum prope guttura vulnus
   <font size="2">
    410
   </font>
   Dat Casca: haud impune quidem; nam brachia Cascae
      Transfigit Caesar, primumque ulciscitur ictum.
      Prosiliens, alio tardatur vulnere, donec
      Circumstare videt strictis mucronibus omnes.
      Sentit se Caesar funestâ indagine cingi:
   <font size="2">
    415
   </font>
   Et, qui ferratas acies, densasque catervas,
      Rupisset toties campo, tutamque per hostes
      Fecerat ense viam, nullâ virtute togatas
      Insidias vitare potest. Obvolvit amictu
      Tum caput; et vultum, dum Martia pectora praebet
   <font size="2">
    420
   </font>
   Tot manibus fodienda, tegit; reprimitque querelas,
      Ne tantam possit gemitu corrumpere famam;
      Interea tacito secum haec in pectore volvens:
      "Hoc saltem, Fortuna, placet, quod nulla superbo
      "Victori capitis nostri est concessa potestas,
   <font size="2">
    425
   </font>
   "Nec domini jussu pereo. Mactatus iniquis
      "Insidiis, quas Roma mihi subjecta paravit,
      "Occumbo princeps orbis, numerumque Deorum
      "Aucturus posthac." Tandem, per vulnera mille,
      Spiritus erumpit: saevis qui semper in armis
   <font size="2">
    430
   </font>
   Inviolatus erat, violatae victima pacis
      Hîc cadit: atque togae, quas bello laeserat, aedes
      Ipse suo moriens perfundit sanguine Caesar.
  </p>
  <p class="border">
  </p>
 </body>
</div>