<div>
 P. VERGILI MARONIS ECLOGA NONA
 <body>
  <p class="pagehead">
   P. VERGILI MARONIS ECLOGA NONA
  </p>
  <p>
   <font size="3">
    Lycidas
   </font>
  </p>
  <p>
   Quo te, Moeri, pedes? An, quo uia ducit, in urbem?
  </p>
  <p>
   <font size="3">
    Moeris
   </font>
  </p>
  <p>
   O Lycida, uiui peruenimus, aduena nostri
      (quod nunquam ueriti sumus) ut possessor agelli
      diceret: "Haec mea sunt; ueteres migrate coloni."
      Nunc uicti, tristes, quoniam fors omnia uersat,
   <font size="2">
    5
   </font>
   hos illi (quod nec uertat bene!) mittimus haedos.
  </p>
  <p>
   <font size="3">
    Lycidas
   </font>
  </p>
  <p>
   Certe equidem audieram, qua se subducere colles
      incipiunt mollique iugum demittere cliuo,
      usque ad aquam et ueteres, iam fracta cacumina, fagos,
      omnia carminibus uestrum seruasse Menalcan.
   <font size="2">
    10
   </font>
  </p>
  <p>
   <font size="3">
    Moeris
   </font>
  </p>
  <p>
   Audieras, et fama fuit; sed carmina tantum
      nostra ualent, Lycida, tela inter Martia, quantum
      Chaonias dicunt aquila ueniente columbas.
      Quod nisi me quacumque nouas incidere litis
      ante sinistra caua monuisset ab ilice cornix,
   <font size="2">
    15
   </font>
   nec tuos hic Moeris nec uiueret ipse Menalcas.
  </p>
  <p>
   <font size="3">
    Lycidas
   </font>
  </p>
  <p>
   Heu! Cadit in quemquam tantum scelus? Heu! Tua nobis
      paene simul tecum solacia rapta, Menalca?
      Quis caneret Nymphas? Quis humum florentibus herbis
      spargeret, aut uiridi fontis induceret umbra?
   <font size="2">
    20
   </font>
   uel quae sublegi tacitus tibi carmina nuper,
      cum te ad delicias ferres Amaryllida nostras?
      "Tityre, dum redeo (breuis est uia) pasce capellas;
      et potum pastas age, Tityre, et inter agendum
      occursare capro (cornu ferit ille) caueto."
   <font size="2">
    25
   </font>
  </p>
  <p>
   <font size="3">
    Moeris
   </font>
  </p>
  <p>
   Immo haec quae Varo, necdum perfecta, canebat:
      "Vare, tuom nomen, superet modo Mantua nobis,
      Mantua uae miserae nimium uicina Cremonae,
      cantantes sublime ferent ad sidera cycni."
  </p>
  <p>
   <font size="3">
    Lycidas
   </font>
  </p>
  <p>
   Sic tua Cyrneas fugiant examina taxos,
   <font size="2">
    30
   </font>
   sic cytiso pastae distendant ubera uaccae,
      incipe, si quid habes. Et me fecere poetam
      Pierides; sunt et mihi carmina; me quoque dicunt
      uatem pastores: sed non ego credulus illis;
      nam neque adhuc Vario uideor nec dicere Cinna
   <font size="2">
    35
   </font>
   digna, sed argutos inter strepere anser olores.
  </p>
  <p>
   <font size="3">
    Moeris
   </font>
  </p>
  <p>
   Id quidem ago et tacitus, Lycida, mecum ipse uoluto,
      si ualeam meminisse; neque est ignobile carmen:
      "Huc ades, o Galarea: quis est nam ludus in undis?
      Hic uer purpureum, uarios hic flumina circum
   <font size="2">
    40
   </font>
   fundit humus flores; hic candida populus antro
      imminet et lentae texunt umbracula uites.
      Huc ades; insani feriant sine litora fluctus."
  </p>
  <p>
   <font size="3">
    Lycidas
   </font>
  </p>
  <p>
   Quid, quae te pura solum sub nocte canentem
      audieram? Numeros memini, si uerba tenerem:
   <font size="2">
    45
   </font>
   "Daphni, quid antiquos signorum suspicis ortus?
      Ecce Dionaei processit Caesaris astrum,
      astrum quo segetes gauderent frugibus et quo
      duceret apricis in collibus uua colorem.
      Insere, Daphni, piros: carpent tua poma nepotes."
   <font size="2">
    50
   </font>
  </p>
  <p>
   <font size="3">
    Moeris
   </font>
  </p>
  <p>
   Omnia fert aetas, animum quoque; saepe ego longos
      cantando puerum memini me condere soles:
      nunc oblita mihi tot carmina, uox quoque Moerim
      iam fugit ipsa: lupi Moerim uidere priores.
      Sed tamen ista satis referet tibi saepe Menalcas.
   <font size="2">
    55
   </font>
  </p>
  <p>
   <font size="3">
    Lycidas
   </font>
  </p>
  <p>
   Causando nostros in longum ducis amores.
      Et nunc omne tibi stratum silet aequor, et omnes,
      aspice, uentosi ceciderunt murmuris aurae.
      Hinc adeo media est nobis uia; namque sepulcrum
      incipit apparere Bianoris. Hic, ubi densas
   <font size="2">
    60
   </font>
   agricolae stringunt frondis, hic, Moeri, canamus:
      hic haedos depone, tamen ueniemus in urbem.
      Aut, si nox pluuiam ne colligat ante ueremur,
      cantantes licet usque (minus uia laedit) eamus:
      cantantes ut eamus, ego hoc te fasce leuabo.
   <font size="2">
    65
   </font>
  </p>
  <p>
   <font size="3">
    Moeris
   </font>
  </p>
  <p>
   Desine plura, puer, et quod nunc instat agamus.
      Carmina tum melius, cum uenerit ipse, canemus.
  </p>
 </body>
</div>