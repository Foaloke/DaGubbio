<div>
 Colossians
 <body>
  <p class="pagehead">
   EPISTULA PAULI AD COLOSSENSES
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Paulus Apostolus Iesu Christi per voluntatem Dei, et Timotheus frater:
   <font size="2">
    2
   </font>
   eis, qui sunt Colossis, sanctis, et fidelibus fratribus in Christo Iesu. Gratia vobis, et pax a Deo Patre nostro, et Domino Iesu Christo.
  </p>
  <p>
   <font size="2">
    3
   </font>
   Gratias agimus Deo, et Patri Domini nostri Iesu Christi semper pro vobis orantes:
   <font size="2">
    4
   </font>
   audientes fidem vestram in Christo Iesu, et dilectionem quam habetis in sanctos omnes
   <font size="2">
    5
   </font>
   propter spem, quae reposita est vobis in caelis: quam audistis in verbo veritatis Evangelii:
   <font size="2">
    6
   </font>
   quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate,
   <font size="2">
    7
   </font>
   sicut didicistis ab Epaphra carissimo conservo nostro, qui est fidelis pro vobis minister Christi Iesu,
   <font size="2">
    8
   </font>
   qui etiam manifestavit nobis dilectionem vestram in spiritu.
  </p>
  <p>
   <font size="2">
    9
   </font>
   Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis eius, in omni sapientia et intellectu spiritali:
   <font size="2">
    10
   </font>
   ut ambuletis digne Deo per omnia placentes: in omni opere bono fructificantes, et crescentes in scientia Dei:
   <font size="2">
    11
   </font>
   in omni virtute confortati secundum potentiam claritatis eius, in omni patientia et longanimitate cum gaudio,
   <font size="2">
    12
   </font>
   gratias agentes Deo Patri, qui dignos nos fecit in partem sortis sanctorum in lumine:
   <font size="2">
    13
   </font>
   qui eripuit nos de potestate tenebrarum, et transtulit in regnum filii dilectionis suae,
   <font size="2">
    14
   </font>
   in quo habemus redemptionem per sanguinem eius, remissionem peccatorum:
   <font size="2">
    15
   </font>
   qui est imago Dei invisibilis, primogenitus omnis creaturae:
   <font size="2">
    16
   </font>
   quoniam in ipso condita sunt universa in caelis, et in terra, visibilia, et invisibilia, sive throni, sive dominationes, sive principatus, sive potestates: omnia per ipsum et in ipso creata sunt:
   <font size="2">
    17
   </font>
   et ipse est ante omnes, et omnia in ipso constant.
   <font size="2">
    18
   </font>
   Et ipse est caput corporis Ecclesiae, qui est principium, primogenitus ex mortuis: ut sit in omnibus ipse primatum tenens:
   <font size="2">
    19
   </font>
   quia in ipso complacuit, omnem plenitudinem inhabitare:
   <font size="2">
    20
   </font>
   et per eum reconciliare omnia in ipsum, pacificans per sanguinem crucis eius, sive quae in terris, sive quae in caelis sunt.
  </p>
  <p>
   <font size="2">
    21
   </font>
   Et vos cum essetis aliquando alienati, et inimici sensu in operibus malis:
   <font size="2">
    22
   </font>
   nunc autem reconciliavit in corpore carnis eius per mortem, exhibere vos sanctos, et immaculatos, et irreprehensibiles coram ipso:
   <font size="2">
    23
   </font>
   si tamen permanetis in fide fundati, et stabiles, et immobiles a spe Evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister.
  </p>
  <p>
   <font size="2">
    24
   </font>
   Qui nunc gaudeo in passionibus pro vobis, et adimpleo ea quae desunt passionem Christi, in carne mea pro corpore eius, quod est Ecclesia:
   <font size="2">
    25
   </font>
   cuius factus sum ego minister secundum dispensationem Dei, quae data est mihi in vos, ut impleam verbum Dei:
   <font size="2">
    26
   </font>
   mysterium, quod absconditum fuit a saeculis, et generationibus, nunc autem manifestatum est sanctis eius,
   <font size="2">
    27
   </font>
   quibus voluit Deus notas facere divitias gloriae sacramenti huius in gentibus, quod est Christus, in vobis spes gloriae,
   <font size="2">
    28
   </font>
   quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Iesu:
   <font size="2">
    29
   </font>
   in quo et laboro, certando secundum operationem eius, quam operatur in me in virtute.
  </p>
  <p>
   <a name="2">
   </a>
   [2]
   <font size="2">
    1
   </font>
   Volo enim vos scire qualem sollicitudinem habeam pro vobis, et pro iis qui sunt Laodiciae, et quicumque non viderunt faciem meam in carne:
   <font size="2">
    2
   </font>
   ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Iesu:
   <font size="2">
    3
   </font>
   in quo sunt omnes thesauri sapientiae et scientiae absconditi.
   <font size="2">
    4
   </font>
   Hoc autem dico, ut nemo vos decipiat in sublimitate sermonum.
   <font size="2">
    5
   </font>
   Nam etsi corpore absens sum, sed spiritu vobiscum sum: gaudens, et videns ordinem vestrum, et firmamentum eius, quae in Christo est, fidei vestrae.
   <font size="2">
    6
   </font>
   Sicut ergo accepistis Iesum Christum Dominum, in ipso ambulate,
   <font size="2">
    7
   </font>
   radicati, et superaedificati in ipso, et confirmati fide, sicut et didicistis, abundantes in illo in gratiarum actione.
  </p>
  <p>
   <font size="2">
    8
   </font>
   Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum:
   <font size="2">
    9
   </font>
   quia in ipso inhabitat omnis plenitudo divinitatis corporaliter:
   <font size="2">
    10
   </font>
   et estis in illo repleti, qui est caput omnis principatus et potestatis:
   <font size="2">
    11
   </font>
   in quo et circumcisi estis circumcisione non manu facta in expoliatione corporis carnis, sed in circumcisione Christi:
   <font size="2">
    12
   </font>
   consepulti ei in baptismo, in quo et resurrexistis per fidem operationis Dei, qui suscitavit illum a mortuis.
   <font size="2">
    13
   </font>
   Et vos cum mortui essetis in delictis, et praeputio carnis vestrae, convivificavit cum illo, donans vobis omnia delicta:
   <font size="2">
    14
   </font>
   delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci:
   <font size="2">
    15
   </font>
   et expolians principatus, et potestates traduxit confidenter, palam triumphans illos in semetipso.
  </p>
  <p>
   <font size="2">
    16
   </font>
   Nemo ergo vos iudicet in cibo, aut in potu, aut in parte diei festi, aut neomeniae, aut sabbatorum:
   <font size="2">
    17
   </font>
   quae sunt umbra futurorum: corpus autem Christi.
   <font size="2">
    18
   </font>
   Nemo vos seducat, volens in humilitate, et religione angelorum, quae non vidit ambulans, frustra inflatus sensu carnis suae,
   <font size="2">
    19
   </font>
   et non tenens caput, ex quo totum corpus per nexus, et coniunctiones subministratum, et constructum crescit in augmentum Dei.
  </p>
  <p>
   <font size="2">
    20
   </font>
   Si ergo mortui estis cum Christo ab elementis huius mundi: quid adhuc tamquam viventes in mundo decernitis?
   <font size="2">
    21
   </font>
   Ne tetigeritis, neque gustaveritis, neque contrectaveritis:
   <font size="2">
    22
   </font>
   quae sunt omnia in interitum ipso usu, secundum praecepta et doctrinas hominum:
   <font size="2">
    23
   </font>
   quae sunt rationem quidem habentia sapientiae in superstitione, et humilitate, et non ad parcendum corpori, non in honore aliquo ad saturitatem carnis.
  </p>
  <p>
   <a name="3">
   </a>
   [3]
   <font size="2">
    1
   </font>
   Igitur, si consurrexistis cum Christo: quae sursum sunt quaerite, ubi Christus est in dextera Dei sedens:
   <font size="2">
    2
   </font>
   quae sursum sunt sapite, non quae super terram.
   <font size="2">
    3
   </font>
   Mortui enim estis, et vita vestra est abscondita cum Christo in Deo.
   <font size="2">
    4
   </font>
   Cum Christus apparuerit, vita vestra: tunc et vos apparebitis cum ipso in gloria.
  </p>
  <p>
   <font size="2">
    5
   </font>
   Mortificate ergo membra vestra, quae sunt super terram: fornicationem, immunditiam, libidinem, concupiscentiam malam, et avaritiam, quae est simulacrorum servitus:
   <font size="2">
    6
   </font>
   propter quae venit ira Dei super filios incredulitatis:
   <font size="2">
    7
   </font>
   in quibus et vos ambulastis aliquando, cum viveritis in illis.
   <font size="2">
    8
   </font>
   Nunc autem deponite et vos omnia: iram, indignationem, malitiam, blasphemiam, turpem sermonem de ore vestro.
   <font size="2">
    9
   </font>
   Nolite mentiri invicem, expoliantes vos veterem hominem cum actibus suis,
   <font size="2">
    10
   </font>
   et induentes novum eum, qui renovatur in agnitionem secundum imaginem eius qui creavit illum:
   <font size="2">
    11
   </font>
   ubi non est gentilis et Iudaeus, circumcisio et praeputium, Barbarus et Scytha, servus et liber: sed omnia, et in omnibus Christus.
  </p>
  <p>
   <font size="2">
    12
   </font>
   Induite vos ergo, sicut electi Dei, sancti, et dilecti, viscera misericordiae, benignitatem, humilitatem, modestiam, patientiam:
   <font size="2">
    13
   </font>
   supportantes invicem, et donantes vobismetipsis si quis adversus aliquem habet querelam: sicut et Dominus donavit vobis, ita et vos.
   <font size="2">
    14
   </font>
   Super omnia autem haec, caritatem habete, quod est vinculum perfectionis:
   <font size="2">
    15
   </font>
   et pax Christi exsultet in cordibus vestris, in qua et vocati estis in uno corpore: et grati estote.
   <font size="2">
    16
   </font>
   Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.
   <font size="2">
    17
   </font>
   Omne, quodcumque facitis in verbo aut in opere, omnia in nomine Domini Iesu Christi, gratias agentes Deo et Patri per ipsum.
  </p>
  <p>
   <font size="2">
    18
   </font>
   Mulieres, subditae estote viris, sicut oportet, in Domino.
   <font size="2">
    19
   </font>
   Viri, diligite uxores vestras, et nolite amari esse ad illas.
   <font size="2">
    20
   </font>
   Filii, obedite parentibus per omnia: hoc enim placitum est in Domino.
   <font size="2">
    21
   </font>
   Patres, nolite ad indignationem provocare filios vestros, ut non pusillo animo fiant.
   <font size="2">
    22
   </font>
   Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.
   <font size="2">
    23
   </font>
   Quodcumque facitis, ex animo operamini sicut Domino, et non hominibus:
   <font size="2">
    24
   </font>
   scientes quod a Domino accipietis retributionem haereditatis. Domino Christo servite.
   <font size="2">
    25
   </font>
   Qui enim iniuriam facit, recipiet id quod inique gessit: et non est personarum acceptio apud Deum.
  </p>
  <p>
   <a name="4">
   </a>
   [4]
   <font size="2">
    1
   </font>
   Domini, quod iustum est et aequum, servis praestate: scientes quod et vos Dominum habetis in caelo.
   <font size="2">
    2
   </font>
   Orationi instate, vigilantes in ea in gratiarum actione:
   <font size="2">
    3
   </font>
   orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum),
   <font size="2">
    4
   </font>
   ut manifestem illud ita ut oportet me loqui.
   <font size="2">
    5
   </font>
   In sapientia ambulate ad eos, qui foris sunt: tempus redimentes.
   <font size="2">
    6
   </font>
   Sermo vester semper in gratia sale sit conditus, ut sciatis quomodo oporteat vos unicuique respondere.
  </p>
  <p>
   <font size="2">
    7
   </font>
   Quae circa me sunt, omnia vobis nota faciet Tychicus, carissimus frater, et fidelis minister, et conservus in Domino:
   <font size="2">
    8
   </font>
   quem misi ad vos ad hoc ipsum, ut cognoscat quae circa vos sunt, et consoletur corda vestra,
   <font size="2">
    9
   </font>
   cum Onesimo carissimo, et fideli fratre, qui ex vobis est. Omnia, quae hic aguntur, nota facient vobis.
  </p>
  <p>
   <font size="2">
    10
   </font>
   Salutat vos Aristarchus concaptivus meus, et Marcus consobrinus Barnabae, de quo accepistis mandata: si venerit ad vos, excipite illum:
   <font size="2">
    11
   </font>
   et Iesus, qui dicitur Iustus: qui sunt ex circumcisione: hi soli sunt adiutores mei in regno Dei, qui mihi fuerunt solatio.
   <font size="2">
    12
   </font>
   Salutat vos Epaphras, qui ex vobis est, servus Christi Iesu, semper sollicitus pro vobis in orationibus, ut stetis perfecti, et pleni in omni voluntate Dei.
   <font size="2">
    13
   </font>
   Testimonium enim illi perhibeo quod habet multum laborem pro vobis, et pro iis qui sunt Laodiciae, et qui Hierapoli.
   <font size="2">
    14
   </font>
   Salutat vos Lucas, medicus carissimus, et Demas.
   <font size="2">
    15
   </font>
   Salutate fratres, qui sunt Laodiciae, et Nympham, et quae in domo eius est, ecclesiam.
   <font size="2">
    16
   </font>
   Et cum lecta fuerit apud vos epistola haec, facite ut et in Laodicensium ecclesia legatur: et eam, quae Laodicensium est, vos legatis.
   <font size="2">
    17
   </font>
   Et dicite Archippo: Vide ministerium, quod accepisti in Domino, ut illud impleas.
  </p>
  <p>
   <font size="2">
    18
   </font>
   Salutatio, mea manu Pauli. Memores estote vinculorum meorum. Gratia vobiscum. Amen.
  </p>
  <p class="border">
  </p>
 </body>
</div>