<div>
 Walter of Châtillon
 <body>
  <div align="center">
   <font size="5">
    Walter of Châtillon
   </font>
   <p>
    <font size="5">
     Carmen VII
    </font>
   </p>
   <p>
    <font size="4">
     I
        Eliconis rivulo modice respersus
        vereor ne pondere sim verborum mersus;
        set quoniam scriptitat mundus universus,
     <i>
      incipe Menalios mecum, mea tibia, versus.
     </i>
    </font>
   </p>
   <p>
    <font size="4">
     II
        Accusator criminum judexque sedebo
        omnium, que video fieri sub Phebo;
        vitiosus siquidem vitia delebo,
     <i>
      munus et officium nil scribens ipse docebo.
     </i>
    </font>
   </p>
   <p>
    <font size="4">
     III
        Dicta fuit aurea vita proavorum,
        quando nec simonia vendicabat chorum
        nec regnabant scismata, set vi modernorum
     <i>
      effodiuntur opes irritamenta malorum.
     </i>
    </font>
   </p>
   <p>
    <font size="4">
     IV
        Ecce papas geminos instruxere reges,
        set cui adhereas, nescis, vel quem neges;
        utrobique pullulat vitiorum seges,
     <i>
      amissae pereunt nullo discrimine leges.
     </i>
    </font>
   </p>
   <p>
    <font size="4">
     V
        Fortassis Ecclesia non hunc jure repulit,
        non hunc jure cathedra dignitatis extulit,
        nam saepe, cum ratio male sibi consulit,
     <i>
      pro vitio virtus crimina sepe tulit.
     </i>
    </font>
   </p>
   <p>
    <font size="4">
     VI
        A Christo neuter est forsitan electus,
        neuter michi sufficit, uterque suspectus;
        nescio, quis horum sit obliquus vel rectus,
     <i>
      in diversa trahunt unum duo nomina pectus.
     </i>
    </font>
   </p>
   <p>
    <font size="4">
     VII
        Suam Christus vineam amodo non fodit,
        illam vorat ambitus, illam scisma rodit;
        sponsa Christi coniugis jussa non custodit,
     <i>
      saepe etenim mulier, quem coniunx diligit, odit.
     </i>
    </font>
   </p>
   <p>
    <font size="4">
     VIII
        Sponsa dicit aput se: 'Heu, quam diu teror!
        Quo me rapit impetus scismatis, quo feror?
        Sponsum, per quem meus hic relevetur maeror,
     <i>
      ultra promissum tempus abesse quaeror.
     </i>
    </font>
   </p>
   <p>
    <font size="4">
     IX
        Hinc me Rheus opprimit, hinc Francorum chori,
        dubito, cui debeam cedere favori;
        veniat mors, veniat terminus maerori:
     <i>
      impia quid dubitas Dejanira mori?
     </i>
    </font>
   </p>
   <p>
    <font size="4">
     X
        Non erat a Caesare Papa statuendus,
        set secundum canones erat eligendus,
        non qui sic eligitur hic est reverendus.
     <i>
      hic tibi precipue sit pura mente colendus.
     </i>
    </font>
   </p>
   <p>
    <font size="4">
     XI
        Illi, per quos hereses scismataque vici
        quondam, michi facti sunt nuper inimici;
        que cecidi, stabilis non debebam dici:
     <i>
      quid me felicem totiens iactastis, amici?
     </i>
    </font>
   </p>
   <p>
    <font size="4">
     XII
        Mea gens antiquitus dici Nazarea,
        id est sancta, potuit, set nunc Pharisea;
        unam duas faciunt, et cum non sim rea,
        praelati partiti sunt vestimenta mea.
    </font>
   </p>
   <p>
    <font size="4">
     XIII
        Jam casura videor, quia tota nuto,
        mea propugnacula muri carent scuto;
        aurum meum scoria, vilius est luto,
        et princeps provinciae facta sub tributo.
    </font>
   </p>
   <p>
    <font size="4">
     XIV
        Set ne vos detineam turbine sermonum:
        caput mundi corruit, non habet patronum;
        ubinam est hodie virtus Scipionum?
     <i>
      Marcellusque loquax et nomina vana Catonum?
     </i>
    </font>
   </p>
   <p>
    <font size="4">
     XV
        Veni, coniunx optime, nam hinc turba Rheni,
        illinc me cum Glalicis lacerant Rutheni;
        veni, ne tardaveris, et lugentes leni,
     <i>
      nil michi rescribas, attamen ipse veni.
     </i>
    </font>
   </p>
   <p>
    <font size="4">
     XVI
        Me desertam creditis forsitan ex toto,
        set sponsum ad nuptias hoste jam remoto,
        aspiciens a longe venientem noto'.
     <i>
      Sic ait et longo consumit gaudia voto.
     </i>
    </font>
   </p>
   <p>
    <font size="4">
     Carmen VII A
    </font>
   </p>
   <p>
    <font size="4">
     I
        Inter curas hominum curis depravata
        jam virtutum probitas jacet improbata;
        viatores devii, via non curata,
     <i>
      nitimur in vetitum cupimus semperque negata.
     </i>
    </font>
   </p>
   <p>
    <font size="4">
     II
        Nescimus vestigia veterum moderni
        regni nos aeternitas non trahit superni,
        ardentis set nitimur per viam Inferni,
     <i>
      cum sit tamen facilis descensus Averni.
     </i>
    </font>
   </p>
   <p>
    <font size="4">
     III
        Cur per carnis vitium peccant sic moderni?
        Fert malus judicium judicis aeterni.
        Quidquid talis turpiter, debet prorsus sperni,
     <i>
      instabile est etenim, facilis descensus Averni.
     </i>
    </font>
   </p>
   <p>
    <font size="4">
     IV
        Hic potus, hic vitio Veneris laborat,
        hic fraudis, hic ambitus nodos non ignorat,
        hunc futurae gloriae vanitas colorat,
     <i>
      per diversa tamen exitus acta probat.
     </i>
    </font>
   </p>
   <p>
    <font size="4">
     V
        Vide maestos exitus magnis in personis,
        vide durum publicae jus conditionis.
        O Circeae fugias virus potionis!
     <i>
      Est virtus placidis abstinuisse bonis.
     </i>
    </font>
   </p>
   <p>
    <font size="4">
     VI
        Omnis inest vanitas mundi speciebus,
        est Phebo mobilius, quidquid lustrat Phebus,
        alternantur singula singulis diebus,
     <i>
      ludit in humanis divina potentia rebus.
     </i>
    </font>
   </p>
   <p>
    <font size="4">
     VII
        Mors inexorabilis secum trahit optima,
        set nec parcit pessimis, fert cum parvis maxima,
        infimis sublimia, summis equat infima,
     <i>
      tendimus huc omnes, domus est haec ultima.
     </i>
    </font>
   </p>
   <p>
    <font size="4">
     VIII
        Cum ubique saeviat error inconsultus,
        cum passim praeveniat sapientem stultus,
        cum rotundent quadrata insani tumultus,
     <i>
      quo teneam nodo mutantem Prothea vultus?
     </i>
    </font>
   </p>
   <p>
    <font size="4">
     IX
        Igitur consilio si velimus uti,
        rebus vitam dubiis emendemus uti,
        sola virtus hominis consulit saluti,
        nulla via creditur invia virtuti.
    </font>
   </p>
   <p>
    <font size="4">
     X
        Ut virtus inhabitet me constanter, precor,
        nam si pono vitium, si virtutem sequor,
        quocumque diverterim, me sequetur decor,
     <i>
      omne solum forti patria est ut piscibus aequor.
     </i>
    </font>
   </p>
   <p>
    <font size="4">
     XI
        Virtus prodest, si potest ad finem teneri;
        quid enim ciconias credimus maereri,
        hodie si perdimus acquisitum heri?
     <i>
      Non minor est virtus quam quaerer parta tueri.
     </i>
    </font>
   </p>
   <p>
    <font size="4">
     XII
        Quid dixisse proderit de virtute multa?
        An mirabor pecora vitiis sepulta,
        pecora volentia semper esse stulta?
     <i>
      Est quodam prodire tenus, si non datur ultra.
     </i>
    </font>
   </p>
   <p>
    <font size="4">
     XIII
        Hiis opponet aliquis: 'Turpiter nos mordes,
        cum sis eger medicus, cum plus cunctis sordes.'
        Set hic nostras audiat qui defendit partes:
     <i>
      'Non prosunt Domino, que prosunt omnibus, artes.
     </i>
    </font>
   </p>
   <p>
    <font size="4">
     XIV
        O quicumque niteris, ut stes in virtute,
        gemmae non sis immemor quamvis obvolutae;
        a quocumque recipe verbum de salute,
     <i>
      mel quia sugit apis etiam de flore cicutae.
     </i>
    </font>
   </p>
   <p>
    <font size="4">
     XV
        Prudenti, si stultus es, non exemplum fies,
        sis me fuge, melior aliis tu si es,
        corrigi non differas, hinc sit procul quies,
     <i>
      optima vindictae proxima quaeque dies.
     </i>
    </font>
   </p>
   <p>
    <font size="4">
     XVI
        Stultus quid inducias corrigendi quaerit?
        Quid sequatur, videat, si pollutus perit;
        mors incerto gladio, etsi certa, ferit:
     <i>
      qui non est hodie, cras minus aptus erit.
     </i>
    </font>
   </p>
  </div>
  <center>
  </center>
 </body>
</div>