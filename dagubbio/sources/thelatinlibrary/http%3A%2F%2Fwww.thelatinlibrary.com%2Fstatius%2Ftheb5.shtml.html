<div>
 Statius: Thebaid V
 <body>
  <p class="pagehead">
   PVBLIVS PAPINIVS STATIVS
      THEBAID V
  </p>
  <p class="border">
  </p>
  <p>
   Pulsa sitis fluuio, populataque gurgitis alueum
      agmina linquebant ripas amnemque minorem;
      acrior et campum sonipes rapit et pedes arua
      implet ouans, rediere uiris animique minaeque
      uotaque, sanguineis mixtum ceu fontibus ignem
   <span>
    5
   </span>
   hausissent belli magnasque in proelia mentes.
      dispositi in turmas rursus legemque seueri
      ordinis, ut cuique ante locus ductorque, monentur
      instaurare uias. tellus iam puluere primo
      crescit, et armorum transmittunt fulgura siluae.
   <span>
    10
   </span>
   qualia trans pontum Phariis defensa serenis
      rauca Paraetonio decedunt agmina Nilo,
      cum fera ponit hiems: illae clangore fugaci,
      umbra fretis aruisque, uolant, sonat auius aether.
      iam Borean imbresque pati, iam nare solutis
   <span>
    15
   </span>
   amnibus et nudo iuuat aestiuare sub Haemo.
          hic rursus simili procerum uallante corona
      dux Talaionides, antiqua ut forte sub orno
      stabat et admoti nixus Polynicis in hastam:
      'at tamen, o quaecumque es' ait 'cui gloria tanta,
   <span>
    20
   </span>
   uenimus innumerae fatum debere cohortes,
      quem non ipse deum sator aspernetur honorem,
      dic age, quando tuis alacres absistimus undis,
      quae domus aut tellus, animam quibus hauseris astris.
      dic quis et ille pater. neque enim tibi numina longe,
   <span>
    25
   </span>
   transierit fortuna licet, maiorque per ora
      sanguis, et adflicto spirat reuerentia uultu.'
          ingemit, et paulum fletu cunctata modesto
      Lemnias orsa refert: 'inmania uulnera, rector,
      integrare iubes, Furias et Lemnon et artis
   <span>
    30
   </span>
   arma inserta toris debellatosque pudendo
      ense mares; redit ecce nefas et frigida cordi
      Eumenis. o miserae, quibus hic furor additus! o nox!
      o pater! illa ego nam, pudeat ne forte benignae
      hospitis, illa, duces, raptum quae sola parentem
   <span>
    35
   </span>
   occului. quid longa malis exordia necto?
      et uos arma uocant magnique in corde paratus.
      hoc memorasse sat est: claro generata Thoante
      seruitium Hypsipyle uestri fero capta Lycurgi.'
          aduertere animos, maiorque et honora uideri
   <span>
    40
   </span>
   parque operi tanto; cunctis tunc noscere casus
      ortus amor, pater ante alios hortatur Adrastus:
      'immo age, dum primi longe damus agmina uulgi
      (nec facilis Nemea latas euoluere uires,
      quippe obtenta comis et ineluctabilis umbra),
   <span>
    45
   </span>
   pande nefas laudesque tuas gemitusque tuorum,
      unde hos aduenias regno deiecta labores.'
          dulce loqui miseris ueteresque reducere questus.
      incipit: 'Aegaeo premitur circumflua Nereo
      Lemnos, ubi ignifera fessus respirat ab Aetna
   <span>
    50
   </span>
   Mulciber; ingenti tellurem proximus umbra
      uestit Athos nemorumque obscurat imagine pontum;
      Thraces arant contra, Thracum fatalia nobis
      litora, et inde nefas. florebat diues alumnis
      terra, nec illa Samo fama Deloue sonanti
   <span>
    55
   </span>
   peior et innumeris quas spumifer adsilit Aegon.
      dis uisum turbare domos, nec pectora culpa
      nostra uacant: nullos Veneri sacrauimus ignes,
      nulla deae sedes; mouet et caelestia quondam
      corda dolor lentoque inrepunt agmine Poenae.
   <span>
    60
   </span>
   illa Paphon ueterem centumque altaria linquens,
      nec uultu nec crine prior, soluisse iugalem
      ceston et Idalias procul ablegasse uolucres
      fertur. erant certe media quae noctis in umbra
      diuam alios ignes maioraque tela gerentem
   <span>
    65
   </span>
   Tartareas inter thalamis uolitasse sorores
      uulgarent, utque implicitis arcana domorum
      anguibus et saeua formidine nupta replesset
      limina nec fidi populum miserata mariti.
      protinus a Lemno teneri fugistis Amores:
   <span>
    70
   </span>
   mutus Hymen uersaeque faces et frigida iusti
      cura tori. nullae redeunt in gaudia noctes,
      nullus in amplexu sopor est, Odia aspera ubique
      et Furor et medio recubat Discordia lecto.
      cura uiris tumidos aduersa Thracas in ora
   <span>
    75
   </span>
   eruere et saeuam bellando frangere gentem.
      cumque domus contra stantesque in litore nati,
      dulcius Edonias hiemes Arctonque frementem
      excipere, aut tandem tacita post proelia nocte
      fractorum subitas torrentum audire ruinas.
   <span>
    80
   </span>
   illae autem tristes (nam me tunc libera curis
      uirginitas annique tegunt) sub nocte dieque
      adsiduis aegrae in lacrimis solantia miscent
      conloquia, aut saeuam spectant trans aequora Thracen.
          Sol operum medius summo librabat Olympo
   <span>
    85
   </span>
   lucentes, ceu staret, equos; quater axe sereno
      intonuit, quater antra dei fumantis anhelos
      exeruere apices, Ventisque absentibus Aegon
      motus et ingenti percussit litora ponto:
      cum subito horrendas aeui matura Polyxo
   <span>
    90
   </span>
   tollitur in furias thalamisque insueta relictis
      euolat. insano ueluti Teumesia Thyias
      rapta deo, cum sacra uocant Idaeaque suadet
      buxus et a summis auditus montibus Euhan:
      sic, erecta genas aciemque effusa trementi
   <span>
    95
   </span>
   sanguine, desertam rabidis clamoribus urbem
      exagitat clausasque domos et limina pulsans
      concilium uocat; infelix comitatus eunti
      haerebant nati. atque illae non segnius omnes
      erumpunt tectis, summasque ad Pallados arces
   <span>
    100
   </span>
   impetus: huc propere stipamur et ordine nullo
      congestae; stricto mox ense silentia iussit
      hortatrix scelerum et medio sic ausa profari:
      "rem summam instinctu superum meritique doloris,
      o uiduae (firmate animos et pellite sexum!)
   <span>
    105
   </span>
   Lemniades, sancire paro; si taedet inanes
      aeternum seruare domos turpemque iuuentae
      flore situm et longis steriles in luctibus annos,
      inueni, promitto, uiam (nec numina desunt)
      qua renouanda Venus: modo par insumite robur
   <span>
    110
   </span>
   luctibus, atque adeo primum hoc mihi noscere detur.
      tertia canet hiems: cui conubialia uincla
      aut thalami secretus honos? cui coniuge pectus
      intepuit? cuius uidit Lucina labores,
      dicite, uel iustos cuius pulsantia menses
   <span>
    115
   </span>
   uota tument? qua pace feras uolucresque iugari
      mos datus! heu segnes! potuitne ultricia Graius
      uirginibus dare tela pater laetusque dolorum
      sanguine securos iuuenum perfundere somnos:
      at nos uulgus iners? quodsi propioribus actis
   <span>
    120
   </span>
   est opus, ecce animos doceat Rhodopeia coniunx,
      ulta manu thalamos pariterque epulata marito.
      nec uos inmunis scelerum securaue cogo.
      plena mihi domus atque ingens, en cernite, sudor.
      quattuor hos una, decus et solacia patris,
   <span>
    125
   </span>
   in gremio (licet amplexu lacrimisque morentur)
      transadigam ferro saniemque et uulnera fratrum
      miscebo patremque super spirantibus addam.
      ecqua tot in caedes animum promittit?" agebat
      pluribus; aduerso nituerunt uela profundo:
   <span>
    130
   </span>
   Lemnia classis erat. rapuit gauisa Polyxo
      fortunam atque iterat: "superisne uocantibus ultro
      desumus? ecce rates! deus hos, deus ultor in iras
      apportat coeptisque fauet. nec imago quietis
      uana meae: nudo stabat Venus ense uideri
   <span>
    135
   </span>
   clara mihi somnosque super. 'quid perditis aeuum?'
      inquit, 'age auersis thalamos purgate maritis.
      ipsa faces alias melioraque foedera iungam.'
      dixit, et hoc ferrum stratis, hoc, credite, ferrum
      imposuit. quin, o miserae, dum tempus agi rem,
   <span>
    140
   </span>
   consulite; en ualidis spumant euersa lacertis
      aequora, Bistonides ueniunt fortasse maritae."
      hinc stimuli ingentes, magnusque aduoluitur astris
      clamor. Amazonio Scythiam feruere tumultu
      lunatumque putes agmen descendere, ubi arma
   <span>
    145
   </span>
   indulget pater et saeui mouet ostia Belli.
      nec uarius fremor aut studia in contraria rapti
      dissensus, ut plebe solet: furor omnibus idem,
      idem animus solare domos iuuenumque senumque
      praecipitare colos plenisque adfrangere paruos
   <span>
    150
   </span>
   uberibus ferroque omnes exire per annos.
      tunc uiridi luco (lucus iuga celsa Mineruae
      propter opacat humum niger ipse, sed insuper ingens
      mons premit et gemina pereunt caligine soles),
      hic sanxere fidem, tu Martia testis Enyo
   <span>
    155
   </span>
   atque inferna Ceres, Stygiaeque Acheronte recluso
      ante preces uenere deae; sed fallit ubique
      mixta Venus, Venus arma tenet, Venus admouet iras.
      nec de more cruor: natum Charopeia coniunx
      obtulit, accingunt sese et mirantia ferro
   <span>
    160
   </span>
   pectora congestisque auidae simul undique dextris
      perfringunt, ac dulce nefas in sanguine uiuo
      coniurant, matremque recens circumuolat umbra.
      talia cernenti mihi quantus in ossibus horror,
      quisue per ora color! qualis cum cerua cruentis
   <span>
    165
   </span>
   circumuenta lupis, nullum cui pectore molli
      robur et in uolucri tenuis fiducia cursu,
      praecipitat suspensa fugam, iam iamque teneri
      credit et elusos audit concurrere morsus.
          illi aderant, primis iamque offendere carinae
   <span>
    170
   </span>
   litoribus, certant saltu contingere terram
      praecipites. miseri, quos non aut horrida uirtus
      Marte sub Odrysio, aut medii inclementia ponti
      hauserit! alta etiam superum delubra uaporant
      promissasque trahunt pecudes: niger omnibus aris
   <span>
    175
   </span>
   ignis, et in nullis spirat deus integer extis.
      tardius umenti noctem deiecit Olympo
      Iuppiter et uersum miti, reor, aethera cura
      sustinuit, dum fata uetant, nec longius umquam
      cessauere nouae perfecto sole tenebrae.
   <span>
    180
   </span>
   sera tamen mundo uenerunt astra, sed illis
      et Paros et nemorosa Thasos crebraeque relucent
      Cyclades; una graui penitus latet obruta caelo
      Lemnos, in hanc tristes nebulae, et plaga caeca superne
      texitur, una uagis Lemnos non agnita nautis.
   <span>
    185
   </span>
   iam domibus fusi et nemorum per opaca sacrorum
      ditibus indulgent epulis uacuantque profundo
      aurum inmane mero, dum quae per Strymona pugnae,
      quis Rhodope gelidoue labor sudatus in Haemo
      enumerare uacat. nec non, manus impia, nuptae
   <span>
    190
   </span>
   serta inter festasque dapes quo maxima cultu
      quaeque iacent; dederat Cytherea suprema
      nocte uiros longoque breuem post tempore pacem
      nequiquam et miseros perituro adflauerat igni.
      conticuere chori, dapibus ludoque licenti
   <span>
    195
   </span>
   fit modus et primae decrescunt murmura noctis,
      cum consanguinei mixtus caligine Leti
      rore madens Stygio morituram amplectitur urbem
      Somnus et implacido fundit grauia otia cornu
      secernitque uiros. uigilant nuptaeque nurusque
   <span>
    200
   </span>
   in scelus, atque hilares acuunt fera tela Sorores.
      inuasere nefas, cuncto sua regnat Erinys
      pectore. non aliter Scythicos armenta per agros
      Hyrcanae clausere leae, quas exigit ortu
      prima fames, auidique implorant ubera nati.
   <span>
    205
   </span>
   quos tibi (nam dubito) scelerum de mille figuris
      expediam casus? Helymum temeraria Gorge
      euinctum ramis altaque in mole tapetum
      efflantem somno crescentia uina superstans
      uulnera disiecta rimatur ueste, sed illum
   <span>
    210
   </span>
   infelix sopor admota sub morte refugit.
      turbidus incertumque oculis uigilantibus hostem
      occupat amplexu, nec segnius illa tenentis
      pone adigit costas donec sua pectora ferro
      tangeret. is demum sceleri modus; ora supinat
   <span>
    215
   </span>
   blandus adhuc oculisque tremens et murmure Gorgen
      quaerit et indigno non soluit bracchia collo.
      non ego nunc uulgi quamquam crudelia pandam
      funera, sed propria luctus de stirpe recordor:
      quod te, flaue Cydon, quod te per colla refusis
   <span>
    220
   </span>
   intactum, Crenaee, comis (quibus ubera mecum
      obliquumque a patre genus), fortemque, timebam
      quem desponsa, Gyan uidi lapsare cruentae
      uulnere Myrmidones, quodque inter serta torosque
      barbara ludentem fodiebat Epopea mater.
   <span>
    225
   </span>
   flet super aequaeuum exarmata Lycaste
      Cydimon, heu similes perituro in corpore uultus
      aspiciens floremque genae et quas finxerat auro
      ipsa comas, cum saeua parens iam coniuge fuso
      astitit impellitque minis atque inserit ensem.
   <span>
    230
   </span>
   ut fera, quae rabiem placido desueta magistro
      tardius arma mouet stimulisque et uerbere crebro
      in mores negat ire suos, sic illa iacenti
      incidit undantemque sinu conlapsa cruorem
      excipit et laceros premit in noua uulnera crines.
   <span>
    235
   </span>
   ut uero Alcimeden etiamnum in murmure truncos
      ferre patris uultus et egentem sanguinis ensem
      conspexi, riguere comae atque in uiscera saeuus
      horror iit: meus ille Thoas, mea dira uideri
      dextra mihi! extemplo thalamis turbata paternis
   <span>
    240
   </span>
   inferor. ille quidem dudum (quis magna tuenti
      somnus?) agit uersans secum, etsi lata recessit
      urbe domus, quinam strepitus, quae murmura noctis,
      cur fremibunda quies. trepido scelus ordine pando,
      quis dolor, unde animi: "uis nulla arcere furentes;
   <span>
    245
   </span>
   hac sequere, o miserande; premunt aderuntque moranti,
      et mecum fortasse cades." his motus et artus
      erexit stratis. ferimur per deuia uastae
      urbis et ingentem nocturnae caedis aceruum
      passim, ut quosque sacris crudelis uespera lucis
   <span>
    250
   </span>
   strauerat, occulta speculamur nube latentes.
      hic impressa toris ora extantesque reclusis
      pectoribus capulos magnarum et fragmina trunca
      hastarum et ferro laceras per corpora uestes,
      crateras pronos epulasque in caede natantes
   <span>
    255
   </span>
   cernere erat, iugulisque modo torrentis apertis
      sanguine commixto redeuntem in pocula Bacchum.
      hic iuuenum manus et nullis uiolabilis armis
      turba senes, positique patrum super ora gementum
      semineces pueri trepidas in limine uitae
   <span>
    260
   </span>
   singultant animas. gelida non saeuius Ossa
      luxuriant Lapitharum epulae, si quando profundo
      Nubigenae caluere mero: uix primus ab ira
      pallor, et impulsis surgunt ad proelia mensis.
          tunc primum sese trepidis sub nocte Thyoneus
   <span>
    265
   </span>
   detexit, nato portans extrema Thoanti
      subsidia, et multa subitus cum luce refulsit.
      agnoui: non ille quidem turgentia sertis
      tempora nec flaua crinem distinxerat uua:
      nubilus indignumque oculis liquentibus imbrem
   <span>
    270
   </span>
   adloquitur: "dum fata dabant tibi, nate, potentem
      Lemnon et externis etiam seruare timendam
      gentibus, haud umquam iusto mea cura labori
      destitit: absciderunt tristes crudelia Parcae
      stamina, nec dictis, supplex quae plurima fudi
   <span>
    275
   </span>
   ante Iouem frustra, lacrimisque auertere luctus
      contigit; infandum natae concessit honorem.
      accelerate fugam, tuque, o mea digna propago,
      hac rege, uirgo, patrem, gemini qua bracchia muri
      litus eunt: illa, qua rere silentia, porta
   <span>
    280
   </span>
   stat funesta Venus ferroque accincta furentes
      adiuuat (unde manus, unde haec Mauortia diuae
      pectora?). tu lato patrem committe profundo:
      succedam curis." ita fatus in aera rursus
      soluitur et nostrum, uisus arcentibus umbris,
   <span>
    285
   </span>
   mitis iter longae clarauit limite flammae.
      qua data signa sequor; dein curuo robore clausum
      dis pelagi Ventisque et Cycladas Aegaeoni
      amplexo commendo patrem, nec fletibus umquam
      fit modus alternis, ni iam dimittat Eoo
   <span>
    290
   </span>
   Lucifer astra polo. tunc demum litore rauco
      multa metu reputans et uix confisa Lyaeo
      diuidor, ipsa gradu nitente, sed anxia retro
      pectora; nec requies quin et surgentia caelo
      flamina et e cunctis prospectem collibus undas.
   <span>
    295
   </span>
   exoritur pudibunda dies, caelumque retexens
      auersum Lemno iubar et declinia Titan
      opposita iuga nube refert. patuere furores
      nocturni, lucisque nouae formidine cunctis
      (quamquam inter similes) subitus pudor; impia terrae
   <span>
    300
   </span>
   infodiunt scelera aut festinis ignibus urunt.
      iam manus Eumenidum captasque refugerat arces
      exaturata Venus; licuit sentire quid ausae,
      et turbare comas et lumina tingere fletu.
      insula diues agris opibusque armisque uirisque,
   <span>
    305
   </span>
   nota situ et Getico nuper ditata triumpho,
      non maris incursu, non hoste, nec aethere laeuo
      perdidit una omnes orbata excisaque mundo
      indigenas: non arua uiri, non aequora uertunt,
      conticuere domus, cruor altus et oblita crasso
   <span>
    310
   </span>
   cuncta rubent tabo, magnaeque in moenibus urbis
      nos tantum et saeui spirant per culmina manes.
      ipsa quoque arcanis tecti in penetralibus alto
      molior igne pyram, sceptrum super armaque patris
      inicio et notas regum uelamina uestes,
   <span>
    315
   </span>
   ac prope maesta rogum confusis crinibus asto
      ense cruentato, fraudemque et inania busta
      plango metu, si forte premant, cassumque parenti
      omen et hac dubios leti precor ire timores.
      his mihi pro meritis, ut falsi criminis astu
   <span>
    320
   </span>
   parta fides, regna et solio considere patris
      (supplicium!) datur. anne illis obsessa negarem?
      accessi, saepe ante deos testata fidemque
      inmeritasque manus; subeo (pro dira potestas!)
      exangue imperium et maestam sine culmine Lemnon.
   <span>
    325
   </span>
   iam magis atque magis uigiles dolor angere sensus,
      et gemitus clari, et paulatim inuisa Polyxo,
      iam meminisse nefas, iam ponere manibus aras
      concessum et multum cineres iurare sepultos.
      sic ubi ductorem trepidae stabulique maritum,
   <span>
    330
   </span>
   quem penes et saltus et adultae gloria gentis,
      Massylo frangi stupuere sub hoste iuuencae,
      it truncum sine honore pecus, regemque peremptum
      ipse ager, ipsi amnes et muta armenta queruntur.
          ecce autem aerata dispellens aequora prora
   <span>
    335
   </span>
   Pelias intacti late subit hospita ponti
      pinus; agunt Minyae, geminus fragor ardua canet
      per latera: abruptam credas radicibus ire
      Ortygiam aut fractum pelago decurrere montem.
      ast ubi suspensis siluerunt aequora tonsis,
   <span>
    340
   </span>
   mitior et senibus cycnis et pectine Phoebi
      uox media de puppe uenit, maria ipsa carinae
      accedunt. post nosse datum est: Oeagrius illic
      adclinis malo mediis intersonat Orpheus
      remigiis tantosque iubet nescire labores.
   <span>
    345
   </span>
   illis in Scythicum Borean iter oraque primi
      Cyaneis artata maris. nos, Thracia uisu
      bella ratae, uario tecta incursare tumultu,
      densarum pecudum aut fugientum more uolucrum.
      heu ubi nunc Furiae? portus amplexaque litus
   <span>
    350
   </span>
   moenia, qua longe pelago despectus aperto,
      scandimus et celsas turres; huc saxa sudesque
      armaque maesta uirum atque infectos caedibus enses
      subuectant trepidae; quin et squalentia texta
      thoracum et uultu galeas intrare soluto
   <span>
    355
   </span>
   non pudet; audaces rubuit mirata cateruas
      Pallas, et auerso risit Gradiuus in Haemo.
      tunc primum ex animis praeceps amentia cessit,
      nec ratis illa salo, sed diuum sera per aequor
      iustitia et poenae scelerum aduentare uidentur.
   <span>
    360
   </span>
   iamque aberant terris quantum Gortynia currunt
      spicula, caeruleo grauidam cum Iuppiter imbri
      ipsa super nubem ratis armamenta Pelasgae
      sistit agens; inde horror aquis, et raptus ab omni
      sole dies miscet tenebras, quis protinus unda
   <span>
    365
   </span>
   concolor; obnixi lacerant caua nubila uenti
      diripiuntque fretum, nigris redit umida tellus
      uerticibus, totumque Notis certantibus aequor
      pendet et arquato iam iam prope sidera dorso
      frangitur; incertae nec iam prior impetus alno,
   <span>
    370
   </span>
   sed labat extantem rostris modo gurgite in imo,
      nunc caelo Tritona ferens. nec robora prosunt
      semideum heroum, puppemque insana flagellat
      arbor et instabili procumbens pondere curuas
      raptat aquas, remique cadunt in pectus inanes.
   <span>
    375
   </span>
   nos quoque per rupes murorumque aggere ab omni,
      dum labor ille uiris fretaque indignantur et Austros,
      desuper inualidis fluitantia tela lacertis
      (quid non ausa manus?) Telamona et Pelea contra
      spargimus, et nostro petitur Tirynthius arcu.
   <span>
    380
   </span>
   illi (quippe simul bello pelagoque laborant),
      pars clipeis munire ratem, pars aequora fundo
      egerere; ast alii pugnant, sed inertia motu
      corpora, suspensaeque carent conamine uires.
      instamus iactu telorum, et ferrea nimbis
   <span>
    385
   </span>
   certat hiems, ustaeque sudes fractique molares
      spiculaque et multa crinitum missile flamma
      nunc pelago, nunc puppe cadunt; dat operta fragorem
      pinus et ab iunctis regemunt tabulata cauernis.
      talis Hyperborea uirides niue uerberat agros
   <span>
    390
   </span>
   Iuppiter; obruitur campis genus omne ferarum,
      deprensaeque cadunt uolucres, et messis amaro
      strata gelu, fragor inde iugis, inde amnibus irae.
      ut uero elisit nubes Ioue tortus ab alto
      ignis et ingentes patuere in fulmine nautae,
   <span>
    395
   </span>
   deriguere animi, manibusque horrore remissis
      arma aliena cadunt, rediit in pectora sexus.
      cernimus Aeacidas murisque inmane minantem
      Ancaeum et longa pellentem cuspide rupes
      Iphiton; attonito manifestus in agmine supra est
   <span>
    400
   </span>
   Amphitryoniades puppemque alternus utrimque
      ingrauat et medias ardet descendere in undas.
      at leuis et miserae nondum mihi notus Iason
      transtra per et remos impressaque terga uirorum
      nunc magnum Oeniden, nunc ille hortatibus Idan
   <span>
    405
   </span>
   et Talaum et cana rorantem aspergine ponti
      Tyndariden iterans gelidique in nube parentis
      uela laborantem Calain subnectere malo
      uoce manuque rogat; quatiunt impulsibus illi
      nunc freta, nunc muros, sed nec spumantia cedunt
   <span>
    410
   </span>
   aequora, et incussae redeunt a turribus hastae.
      ipse graues fluctus clauumque audire negantem
      lassat agens Tiphys palletque et plurima mutat
      imperia ac laeuas dextrasque obtorquet in undas
      proram nauifragis auidam concurrere saxis,
   <span>
    415
   </span>
   donec ab extremae cuneo ratis Aesone natus
      Palladios oleae, Mopsi gestamina, ramos
      extulit et, socium turba prohibente, poposcit
      foedera; praecipites uocem inuoluere procellae.
      tunc modus armorum, pariterque exhausta quierant
   <span>
    420
   </span>
   flamina, confusoque dies respexit Olympo.
      quinquaginta illi, trabibus de more reuinctis,
      eminus abrupto quatiunt noua litora saltu,
      magnorum decora alta patrum, iam fronte sereni
      noscendique habitu, postquam timor iraque cessit
   <span>
    425
   </span>
   uultibus. arcana sic fama erumpere porta
      caelicolas, si quando domos litusque rubentum
      Aethiopum et mensas amor est intrare minores;
      dant fluuii montesque locum, tum terra superbit
      gressibus et paulum respirat caelifer Atlans.
   <span>
    430
   </span>
   hic et ab adserto nuper Marathone superbum
      Thesea et Ismarios, Aquilonia pignora, fratres,
      utraque quis rutila stridebant tempora penna,
      cernimus, hic Phoebo non indignante priorem
      Admetum et durae similem nihil Orphea Thracae,
   <span>
    435
   </span>
   tunc prolem Calydone satam generumque profundi
      Nereos. ambiguo uisus errore lacessunt
      Oebalidae gemini; chlamys huic, chlamys ardet et illi,
      ambo hastile gerunt, umeros exertus uterque,
      nudus uterque genas, simili coma fulgurat astro.
   <span>
    440
   </span>
   audet iter magnique sequens uestigia mutat
      Herculis et tarda quamuis se mole ferentem
      uix cursu tener aequat Hylas Lernaeaque tollens
      arma sub ingenti gaudet sudare pharetra.
          ergo iterum Venus et tacitis corda aspera flammis
   <span>
    445
   </span>
   Lemniadum pertemptat Amor. tunc regia Iuno
      arma habitusque uirum pulchraeque insignia gentis
      mentibus insinuat, certatimque ordine cunctae
      hospitibus patuere fores; tunc primus in aris
      ignis, et infandis uenere obliuia curis;
   <span>
    450
   </span>
   tunc epulae felixque sopor noctesque quietae,
      nec superum sine mente, reor, placuere fatentes.
      forsitan et nostrae fatum excusabile culpae
      noscere cura, duces. cineres furiasque meorum
      testor ut externas non sponte aut crimine taedas
   <span>
    455
   </span>
   attigerim (scit cura deum), etsi blandus Iason
      uirginibus dare uincla nouis: sua iura cruentum
      Phasin habent, alios, Colchi, generatis amores.
      iamque exuta gelu tepuerunt sidera longis
      solibus, et uelox in terga reuoluitur annus.
   <span>
    460
   </span>
   iam noua progenies partusque in uota soluti,
      et non speratis clamatur Lemnos alumnis.
      nec non ipsa tamen, thalami monimenta coacti,
      enitor geminos, duroque sub hospite mater
      nomen aui renouo; nec quae fortuna relictis
   <span>
    465
   </span>
   nosse datur: iam plena quater quinquennia degunt
      si modo fata sinunt aluitque rogata Lycaste.
          detumuere animi maris, et clementior Auster
      uela uocat: ratis ipsa moram portusque quietos
      odit et aduersi tendit retinacula saxi.
   <span>
    470
   </span>
   inde fugam Minyae, sociosque appellat Iason
      efferus, o utinam iam tunc mea litora rectis
      praeteruectus aquis, cui non sua pignora cordi,
      non promissa fides; certe stat fama remotis
      gentibus: aequorei redierunt uellera Phrixi.
   <span>
    475
   </span>
   ut stata lux pelago uenturumque aethera sensit
      Tiphys et occidui rubuere cubilia Phoebi,
      heu iterum gemitus, iterumque nouissima nox est.
      uix reserata dies, et iam rate celsus Iason
      ire iubet, primoque ferit dux uerbere pontum.
   <span>
    480
   </span>
   illos e scopulis et summo uertice montis
      spumea porrecti dirimentes terga profundi
      prosequimur uisu, donec lassauit euntes
      lux oculos longumque polo contexere uisa est
      aequor et extremi pressit freta margine caeli.
   <span>
    485
   </span>
   fama subit portus uectum trans alta Thoanta
      fraterna regnare Chio, mihi crimina nulla
      et uacuos arsisse rogos. fremit impia plebes
      sontibus accensae stimulis facinusque reposcunt.
      quin etiam occultae uulgo increbrescere uoces:
   <span>
    490
   </span>
   "solane fida suis, nos autem in funera laetae?
      non deus haec fatumque? quid imperat urbe nefanda?"
      talibus exanimis dictis (et triste propinquat
      supplicium, nec regna iuuant) uaga litora furtim
      incomitata sequor funestaque moenia linquo,
   <span>
    495
   </span>
   qua fuga nota patris. sed non iterum obuius Euhan,
      nam me praedonum manus huc appulsa tacentem
      abripit et uestras famulam transmittit in oras.'
          talia Lernaeis iterat dum regibus exul
      Lemnias et longa solatur damna querela
   <span>
    500
   </span>
   inmemor absentis (sic di suasistis!) alumni,
      ille graues oculos languentiaque ora comanti
      mergit humo fessusque diu puerilibus actis
      labitur in somnos, prensa manus haeret in herba.
          interea campis, nemoris sacer horror Achaei,
   <span>
    505
   </span>
   terrigena exoritur serpens tractuque soluto
      inmanem sese uehit ac post terga relinquit.
      liuida fax oculis, tumidi stat in ore ueneni
      spuma uirens, ter lingua uibrat, terna agmina adunci
      dentis, et auratae crudelis gloria fronti
   <span>
    510
   </span>
   prominet. Inachio sanctum dixere Tonanti
      agricolae, cui cura loci et siluestribus aris
      pauper honos; nunc ille dei circumdare templa
      orbe uago labens, miserae nunc robora siluae
      atterit et uastas tenuat complexibus ornos;
   <span>
    515
   </span>
   saepe super fluuios geminae iacet aggere ripae
      continuus, squamisque incisus adaestuat amnis.
      sed nunc, Ogygii iussis quando omnis anhelat
      terra dei trepidaeque latent in puluere Nymphae,
      saeuior anfractu laterum sinuosa retorquens
   <span>
    520
   </span>
   terga solo siccique nocens furit igne ueneni.
      stagna per arentesque lacus fontesque repressos
      uoluitur et uacuis fluuiorum in uallibus errat,
      incertusque sui liquidum nunc aera lambit
      ore supinato, nunc arua gementia radens
   <span>
    525
   </span>
   pronus adhaeret humo, si quid uiridantia sudent
      gramina; percussae calidis adflatibus herbae,
      qua tulit ora, cadunt, moriturque ad sibila campus:
      quantus ab Arctois discriminat aethera Plaustris
      Anguis et usque Notos alienumque exit in orbem;
   <span>
    530
   </span>
   quantus et ille sacri spiris intorta mouebat
      cornua Parnasi, donec tibi, Delie, fixus
      uexit harundineam centeno uulnere siluam.
          quis tibi, parue, deus tam magni pondera fati
      sorte dedit? tune hoc uix prima ad limina uitae
   <span>
    535
   </span>
   hoste iaces? an ut inde sacer per saecula Grais
      gentibus et tanto dignus morerere sepulcro?
      occidis extremae destrictus uerbere caudae
      ignaro serpente puer, fugit ilicet artus
      somnus, et in solam patuerunt lumina mortem.
   <span>
    540
   </span>
   cum tamen attonito moriens uagitus in auras
      excidit et ruptis inmutuit ore querelis,
      qualia non totas peragunt insomnia uoces,
      audiit Hypsipyle, facilemque negantia cursum
      exanimis genua aegra rapit; iam certa malorum
   <span>
    545
   </span>
   mentis ab augurio sparsoque per omnia uisu
      lustrat humum quaerens et nota uocabula paruo
      nequiquam ingeminans: nusquam ille, et prata recentes
      amisere notas. uiridi piger accubat hostis
      collectus gyro spatiosaque iugera complet
   <span>
    550
   </span>
   sic etiam, obliqua ceruicem expostus in aluo.
      horruit infelix uisu longoque profundum
      incendit clamore nemus; nec territus ille,
      sed iacet. Argolicas ululatus flebilis aures
      impulit; extemplo monitu ducis aduolat ardens
   <span>
    555
   </span>
   Arcas eques causamque refert. tunc squamea demum
      toruus ad armorum radios fremitumque uirorum
      colla mouet: rapit ingenti conamine saxum,
      quo discretus ager, uacuasque impellit in auras
      arduus Hippomedon, quo turbine bellica quondam
   <span>
    560
   </span>
   librati saliunt portarum in claustra molares.
      cassa ducis uirtus: iam mollia colla refusus
      in tergum serpens uenientem exhauserat ictum.
      dat sonitum tellus, nemorumque per auia densi
      dissultant nexus. 'at non mea uulnera,' clamat
   <span>
    565
   </span>
   et trabe fraxinea Capaneus subit obuius, 'umquam
      effugies, seu tu pauidi ferus incola luci,
      siue deis, utinamque deis, concessa uoluptas,
      non, si consertum super haec mihi membra Giganta
      subueheres.' uolat hasta tremens et hiantia monstri
   <span>
    570
   </span>
   ora subit linguaeque secat fera uincla trisulcae,
      perque iubas stantes capitisque insigne corusci
      emicat, et nigri sanie perfusa cerebri
      figitur alta solo. longus uix tota peregit
      membra dolor, rapido celer ille uolumine telum
   <span>
    575
   </span>
   circumit auulsumque ferens in opaca refugit
      templa dei; hic magno tellurem pondere mensus
      implorantem animam dominis adsibilat aris.
      illum et cognatae stagna indignantia Lernae,
      floribus et uernis adsuetae spargere Nymphae,
   <span>
    580
   </span>
   et Nemees reptatus ager, lucosque per omnes
      siluicolae fracta gemuistis harundine Fauni.
      ipse etiam e summa iam tela poposcerat aethra
      Iuppiter, et dudum nimbique hiemesque coibant,
      ni minor ira deo grauioraque tela mereri
   <span>
    585
   </span>
   seruatus Capaneus; moti tamen aura cucurrit
      fulminis et summas libauit uertice cristas.
          iamque pererratis infelix Lemnia campis,
      liber ut angue locus, modico super aggere longe
      pallida sanguineis infectas roribus herbas
   <span>
    590
   </span>
   prospicit. huc magno cursum rapit effera luctu
      agnoscitque nefas, terraeque inlisa nocenti
      funeris in morem non uerba in fulmine primo,
      non lacrimas habet: ingeminat misera oscula tantum
      incumbens animaeque fugam per membra tepentem
   <span>
    595
   </span>
   quaerit hians. non ora loco, non pectora restant,
      rapta cutis, tenuia ossa patent nexusque madentes
      sanguinis imbre noui, totumque in uulnere corpus.
      ac uelut aligerae sedem fetusque parentis
      cum piger umbrosa populatus in ilice serpens,
   <span>
    600
   </span>
   illa redit querulaeque domus mirata quietem
      iam stupet impendens aduectosque horrida maesto
      excutit ore cibos, cum solus in arbore paret
      sanguis et errantes per capta cubilia plumae.
          ut laceros artus gremio miseranda recepit
   <span>
    605
   </span>
   intexitque comis, tandem laxata dolori
      uox inuenit iter, gemitusque in uerba soluti:
      'o mihi desertae natorum dulcis imago,
      Archemore, o rerum et patriae solamen ademptae
      seruitiique decus, qui te, mea gaudia, sontes
   <span>
    610
   </span>
   extinxere dei, modo quem digressa reliqui
      lasciuum et prono uexantem gramina cursu?
      heu ubi siderei uultus? ubi uerba ligatis
      imperfecta sonis risusque et murmura soli
      intellecta mihi? quotiens tibi Lemnon et Argo
   <span>
    615
   </span>
   sueta loqui et longa somnum suadere querela!
      sic equidem luctus solabar et ubera paruo
      iam materna dabam, cui nunc uenit inritus orbae
      lactis et infelix in uulnera liquitur imber.
      nosco deos: o dura mei praesagia somni
   <span>
    620
   </span>
   nocturnique metus, et numquam impune per umbras
      attonitae mihi uisa Venus! quos arguo diuos?
      ipsa ego te (quid enim timeam moritura fateri?)
      exposui fatis. quae mentem insania traxit?
      tantane me tantae tenuere obliuia curae?
   <span>
    625
   </span>
   dum patrios casus famaeque exorsa retracto
      ambitiosa meae (pietas haec magna fidesque!),
      exsolui tibi, Lemne, nefas; ubi letifer anguis,
      ferte, duces, meriti si qua est mihi gratia duri,
      si quis honos dictis, aut uos extinguite ferro,
   <span>
    630
   </span>
   ne tristes dominos orbamque inimica reuisam
      Eurydicen, quamquam haud illi mea cura dolendo
      cesserit. hocne ferens onus inlaetabile matris
      transfundam gremio? quae++me prius ima sub umbras
      mergat humus!' simul haec terraque et sanguine uultum
   <span>
    635
   </span>
   sordida magnorum circa uestigia regum
      uertitur et tacite maerentibus imputat undas.
          et iam sacrifici subitus per tecta Lycurgi
      nuntius implerat lacrimis ipsumque domumque,
      ipsum aduentantem Persei uertice sancto
   <span>
    640
   </span>
   montis, ubi auerso dederat prosecta Tonanti,
      et caput iratis rediens quassabat ab extis.
      hic sese Argolicis inmunem seruat ab armis,
      haud animi uacuus, sed templa araeque tenebant.
      necdum etiam responsa deum monitusque uetusti
   <span>
    645
   </span>
   exciderant uoxque ex adytis accepta profundis:
      'prima, Lycurge, dabis Dircaeo funera bello.'
      id cauet, et maestus uicini puluere Martis
      angitur ad lituos periturisque inuidet armis.
          ecce (fides superum!) laceras comitata Thoantis
   <span>
    650
   </span>
   aduehit exequias, contra subit obuia mater,
      femineos coetus plangentiaque agmina ducens.
      at non magnanimo pietas ignaua Lycurgo:
      fortior ille malis, lacrimasque insana resorbet
      ira patris, longo rapit arua morantia passu
   <span>
    655
   </span>
   uociferans: 'illa autem ubinam, cui parua cruoris
      laetaue damna mei? uiuitne? impellite raptam,
      ferte citi comites; faxo omnis fabula Lemni
      et pater et tumidae generis mendacia sacri
      exciderint.' ibat letumque inferre parabat
   <span>
    660
   </span>
   ense furens rapto; uenienti Oeneius heros
      impiger obiecta proturbat pectora parma,
      ac simul infrendens: 'siste hunc, uesane, furorem,
      quisquis es!' et pariter Capaneus acerque reducto
      adfuit Hippomedon rectoque Erymanthius ense,
   <span>
    665
   </span>
   ac iuuenem multo praestringunt lumine; at inde
      agrestum pro rege manus. quos inter Adrastus
      mitius et sociae ueritus commercia uittae
      Amphiaraus ait, 'ne, quaeso! absistite ferro,
      unus auum sanguis, neue indulgete furori,
   <span>
    670
   </span>
   tuque prior.' sed non sedato pectore Tydeus
      subicit: 'anne ducem seruatricemque cohortis
      Inachiae ingratis coram tot milibus audes
      mactare in tumulos (quanti pro funeris ultor!),
      cui regnum genitorque Thoas et lucidus Euhan
   <span>
    675
   </span>
   stirpis auus? timidone parum, quod gentibus actis
      undique in arma tuis inter rapida agmina pacem
      solus habes? habeasque, et te uictoria Graium
      inueniat tumulis etiamnum haec fata gementem.'
          dixerat, et tandem cunctante modestior ira
   <span>
    680
   </span>
   ille refert: 'equidem non uos ad moenia Thebes
      rebar et hostiles huc aduenisse cateruas.
      pergite in excidium socii, si tanta uoluptas,
      sanguinis, imbuite arma domi, atque haec inrita dudum
      templa Iouis (quid enim haud licitum?) ferat impius ignis,
   <span>
    685
   </span>
   si uilem, tanti premerent cum pectora luctus,
      in famulam ius esse ratus dominoque ducique.
      sed uidet haec, uidet ille deum regnator, et ausis,
      sera quidem, manet ira tamen.' sic fatus, et arces
      respicit. atque illic alio certamine belli
   <span>
    690
   </span>
   tecta fremunt; uolucres equitum praeuerterat alas
      Fama recens, geminos alis amplexa tumultus:
      illi ad fata rapi atque illi iam occumbere leto,
      sic meritam, Hypsipylen iterant, creduntque nec irae
      fit mora, iamque faces et tela penatibus instant,
   <span>
    695
   </span>
   uertere regna fremunt raptumque auferre Lycurgum
      cum Ioue cumque aris; resonant ululatibus aedes
      femineis, uersusque dolor dat terga timori.
          alipedum curru sed enim sublimis Adrastus
      secum ante ora uirum fremibunda Thoantida portans
   <span>
    700
   </span>
   it medius turmis et, 'parcite, parcite!' clamat,
      'nil actum saeue, meritus nec tale Lycurgus
      excidium, gratique inuentrix fluminis ecce.'
      sic ubi diuersis maria euertere procellis
      hinc Boreas Eurusque, illinc niger imbribus Auster,
   <span>
    705
   </span>
   pulsa dies regnantque hiemes, uenit aequoris alti
      rex sublimis equis, geminusque ad spumea Triton
      frena natans late pelago dat signa cadenti,
      et iam plana Thetis, montesque et litora crescunt.
          quis superum tanto solatus funera uoto
   <span>
    710
   </span>
   pensauit lacrimas inopinaque gaudia maestae
      rettulit Hypsipylae? tu gentis conditor, Euhan,
      qui geminos iuuenes Lemni de litore uectos
      intuleras Nemeae mirandaque fata parabas.
      causa uiae genetrix, nec inhospita tecta Lycurgi
   <span>
    715
   </span>
   praebuerant aditus, et protinus ille tyranno
      nuntius extinctae miserando uulnere prolis.
      ergo adsunt comites (pro fors et caeca futuri
      mens hominum!) regique fauent; sed Lemnos ad aures
      ut primum dictusque Thoas, per tela manusque
   <span>
    720
   </span>
   inruerant, matremque auidis complexibus ambo
      diripiunt flentes alternaque pectora mutant.
      illa uelut rupes inmoto saxea uisu
      haeret et expertis non audet credere diuis.
      ut uero et uultus et signa Argoa relictis
   <span>
    725
   </span>
   ensibus atque umeris amborum intextus Iason,
      cesserunt luctus, turbataque munere tanto
      corruit, atque alio maduerunt lumina fletu.
      addita signa polo, laetoque ululante tumultu
      tergaque et aera dei motas crepuere per auras.
   <span>
    730
   </span>
   tunc pius Oeclides, ut prima silentia uulgi
      mollior ira dedit, placidasque accessus ad aures:
      'audite, o ductor Nemeae lectique potentes
      Inachidae, quae certus agi manifestat Apollo.
      iste quidem Argolicis haud olim indebitus armis
   <span>
    735
   </span>
   luctus adest, recto descendunt limite Parcae:
      et sitis interitu fluuiorum et letifer anguis
      et puer, heu nostri signatus nomine fati,
      Archemorus, cuncta haec superum demissa suprema
      mente fluunt. differte animos festinaque tela
   <span>
    740
   </span>
   ponite; mansuris donandus honoribus infans.
      et meruit; det pulchra suis libamina Virtus
      manibus, atque utinam plures innectere pergas,
      Phoebe, moras, semperque nouis bellare uetemur
      casibus, et semper Thebe funesta recedat.
   <span>
    745
   </span>
   at uos magnorum transgressi fata parentum
      felices, longum quibus hinc per saecula nomen,
      dum Lernaea palus et dum pater Inachus ibit,
      dum Nemea tremulas campis iaculabitur umbras,
      ne fletu uiolate sacrum, ne plangite diuos:
   <span>
    750
   </span>
   nam deus iste, deus, Pyliae nec fata senectae
      maluerit, Phrygiis aut degere longius annis.'
      finierat, caeloque cauam nox induit umbram.
  </p>
 </body>
</div>