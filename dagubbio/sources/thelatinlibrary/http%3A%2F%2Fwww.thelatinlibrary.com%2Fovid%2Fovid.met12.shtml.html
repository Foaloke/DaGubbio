<div>
 Ovid: Metamorphoses XII
 <body>
  <p class="pagehead">
   P. OVIDI NASONIS METAMORPHOSEON LIBER DVODECIMVS
  </p>
  <p class="border">
  </p>
  <p>
   Nescius adsumptis Priamus pater Aesacon alis
      vivere lugebat: tumulo quoque nomen habenti
      inferias dederat cum fratribus Hector inanes;
      defuit officio Paridis praesentia tristi,
      postmodo qui rapta longum cum coniuge bellum
   <font size="2">
    5
   </font>
   attulit in patriam: coniurataeque sequuntur
      mille rates gentisque simul commune Pelasgae;
      nec dilata foret vindicta, nisi aequora saevi
      invia fecissent venti, Boeotaque tellus
      Aulide piscosa puppes tenuisset ituras.
   <font size="2">
    10
   </font>
   hic patrio de more Iovi cum sacra parassent,
      ut vetus accensis incanduit ignibus ara,
      serpere caeruleum Danai videre draconem
      in platanum, coeptis quae stabat proxima sacris.
      nidus erat volucrum bis quattuor arbore summa:
   <font size="2">
    15
   </font>
   quas simul et matrem circum sua damna volantem
      corripuit serpens avidoque recondidit ore,
      obstipuere omnes, at veri providus augur
      Thestorides 'vincemus'; ait, 'gaudete, Pelasgi!
      Troia cadet, sed erit nostri mora longa laboris,'
   <font size="2">
    20
   </font>
   atque novem volucres in belli digerit annos.
      ille, ut erat virides amplexus in arbore ramos,
      fit lapis et signat serpentis imagine saxum.
           Permanet Aoniis Boreas violentus in undis
      bellaque non transfert, et sunt, qui parcere Troiae
   <font size="2">
    25
   </font>
   Neptunum credant, quia moenia fecerat urbi;
      at non Thestorides: nec enim nescitve tacetve
      sanguine virgineo placandam virginis iram
      esse deae. postquam pietatem publica causa
      rexque patrem vicit, castumque datura cruorem
   <font size="2">
    30
   </font>
   flentibus ante aram stetit Iphigenia ministris,
      victa dea est nubemque oculis obiecit et inter
      officium turbamque sacri vocesque precantum
      supposita fertur mutasse Mycenida cerva.
      ergo ubi, qua decuit, lenita est caede Diana,
   <font size="2">
    35
   </font>
   et pariter Phoebes, pariter maris ira recessit,
      accipiunt ventos a tergo mille carinae
      multaque perpessae Phrygia potiuntur harena.
           Orbe locus medio est inter terrasque fretumque
      caelestesque plagas, triplicis confinia mundi;
   <font size="2">
    40
   </font>
   unde quod est usquam, quamvis regionibus absit,
      inspicitur, penetratque cavas vox omnis ad aures:
      Fama tenet summaque domum sibi legit in arce,
      innumerosque aditus ac mille foramina tectis
      addidit et nullis inclusit limina portis;
   <font size="2">
    45
   </font>
   nocte dieque patet: tota est ex aere sonanti,
      tota fremit vocesque refert iteratque quod audit;
      nulla quies intus nullaque silentia parte,
      nec tamen est clamor, sed parvae murmura vocis,
      qualia de pelagi, siquis procul audiat, undis
   <font size="2">
    50
   </font>
   esse solent, qualemve sonum, cum Iuppiter atras
      increpuit nubes, extrema tonitrua reddunt.
      atria turba tenet: veniunt, leve vulgus, euntque
      mixtaque cum veris passim commenta vagantur
      milia rumorum confusaque verba volutant;
   <font size="2">
    55
   </font>
   e quibus hi vacuas inplent sermonibus aures,
      hi narrata ferunt alio, mensuraque ficti
      crescit, et auditis aliquid novus adicit auctor.
      illic Credulitas, illic temerarius Error
      vanaque Laetitia est consternatique Timores
   <font size="2">
    60
   </font>
   Seditioque repens dubioque auctore Susurri;
      ipsa, quid in caelo rerum pelagoque geratur
      et tellure, videt totumque inquirit in orbem.
           Fecerat haec notum, Graias cum milite forti
      adventare rates, neque inexspectatus in armis
   <font size="2">
    65
   </font>
   hostis adest: prohibent aditus litusque tuentur
      Troes, et Hectorea primus fataliter hasta,
      Protesilae, cadis, commissaque proelia magno
      stant Danais, fortisque animae nece cognitus Hector.
      nec Phryges exiguo, quid Achaica dextera posset,
   <font size="2">
    70
   </font>
   sanguine senserunt, et iam Sigea rubebant
      litora, iam leto proles Neptunia, Cycnus,
      mille viros dederat, iam curru instabat Achilles
      totaque Peliacae sternebat cuspidis ictu
      agmina perque acies aut Cycnum aut Hectora quaerens
   <font size="2">
    75
   </font>
   congreditur Cycno (decimum dilatus in annum
      Hector erat): tum colla iugo candentia pressos
      exhortatus equos currum derexit in hostem
      concutiensque suis vibrantia tela lacertis
      'quisquis es, o iuvenis,' dixit 'solamen habeto
   <font size="2">
    80
   </font>
   mortis, ab Haemonio quod sis iugulatus Achille!'
      hactenus Aeacides: vocem gravis hasta secuta est,
      sed quamquam certa nullus fuit error in hasta,
      nil tamen emissi profecit acumine ferri
      utque hebeti pectus tantummodo contudit ictu.
   <font size="2">
    85
   </font>
   'nate dea, nam te fama praenovimus,' inquit
      ille 'quid a nobis vulnus miraris abesse?'
      (mirabatur enim.) 'non haec, quam cernis, equinis
      fulva iubis cassis neque onus, cava parma, sinistrae
      auxilio mihi sunt: decor est quaesitus ab istis;
   <font size="2">
    90
   </font>
   Mars quoque ob hoc capere arma solet! removebitur huius
      tegminis officium: tamen indestrictus abibo;
      est aliquid non esse satum Nereide, sed qui
      Nereaque et natas et totum temperat aequor.'
      dixit et haesurum clipei curvamine telum
   <font size="2">
    95
   </font>
   misit in Aeaciden, quod et aes et proxima rupit
      terga novena boum, decimo tamen orbe moratum est.
      excutit hoc heros rursusque trementia forti
      tela manu torsit: rursus sine vulnere corpus
      sincerumque fuit; nec tertia cuspis apertum
   <font size="2">
    100
   </font>
   et se praebentem valuit destringere Cycnum.
      haut secus exarsit, quam circo taurus aperto,
      cum sua terribili petit inritamina cornu,
      poeniceas vestes, elusaque vulnera sentit;
      num tamen exciderit ferrum considerat hastae:
   <font size="2">
    105
   </font>
   haerebat ligno. 'manus est mea debilis ergo,
      quasque' ait 'ante habuit vires, effudit in uno?
      nam certe valuit, vel cum Lyrnesia primus
      moenia deieci, vel cum Tenedonque suoque
      Eetioneas inplevi sanguine Thebas,
   <font size="2">
    110
   </font>
   vel cum purpureus populari caede Caicus
      fluxit, opusque meae bis sensit Telephus hastae.
      hic quoque tot caesis, quorum per litus acervos
      et feci et video, valuit mea dextra valetque.'
      dixit et, ante actis veluti male crederet, hastam
   <font size="2">
    115
   </font>
   misit in adversum Lycia de plebe Menoeten
      loricamque simul subiectaque pectora rupit.
      quo plangente gravem moribundo vertice terram
      extrahit illud idem calido de vulnere telum
      atque ait: 'haec manus est, haec, qua modo vicimus, hasta:
   <font size="2">
    120
   </font>
   utar in hoc isdem; sit in hoc, precor, exitus idem!'
      sic fatus Cycnum repetit, nec fraxinus errat
      inque umero sonuit non evitata sinistro,
      inde velut muro solidaque a caute repulsa est;
      qua tamen ictus erat, signatum sanguine Cycnum
   <font size="2">
    125
   </font>
   viderat et frustra fuerat gavisus Achilles:
      vulnus erat nullum, sanguis fuit ille Menoetae!
      tum vero praeceps curru fremebundus ab alto
      desilit et nitido securum comminus hostem
      ense petens parmam gladio galeamque cavari
   <font size="2">
    130
   </font>
   cernit, at in duro laedi quoque corpore ferrum.
      haut tulit ulterius clipeoque adversa reducto
      ter quater ora viri, capulo et cava tempora pulsat
      cedentique sequens instat turbatque ruitque
      attonitoque negat requiem: pavor occupat illum,
   <font size="2">
    135
   </font>
   ante oculosque natant tenebrae retroque ferenti
      aversos passus medio lapis obstitit arvo;
      quem super inpulsum resupino corpore Cycnum
      vi multa vertit terraeque adflixit Achilles.
      tum clipeo genibusque premens praecordia duris
   <font size="2">
    140
   </font>
   vincla trahit galeae, quae presso subdita mento
      elidunt fauces et respiramen iterque
      eripiunt animae. victum spoliare parabat:
      arma relicta videt; corpus deus aequoris albam
      contulit in volucrem, cuius modo nomen habebat.
   <font size="2">
    145
   </font>
   Hic labor, haec requiem multorum pugna dierum
      attulit et positis pars utraque substitit armis.
      dumque vigil Phrygios servat custodia muros,
      et vigil Argolicas servat custodia fossas,
      festa dies aderat, qua Cycni victor Achilles
   <font size="2">
    150
   </font>
   Pallada mactatae placabat sanguine vaccae;
      cuius ut inposuit prosecta calentibus aris,
      et dis acceptus penetravit in aethera nidor,
      sacra tulere suam, pars est data cetera mensis.
      discubuere toris proceres et corpora tosta
   <font size="2">
    155
   </font>
   carne replent vinoque levant curasque sitimque.
      non illos citharae, non illos carmina vocum
      longave multifori delectat tibia buxi,
      sed noctem sermone trahunt, virtusque loquendi
      materia est: pugnas referunt hostisque suasque,
   <font size="2">
    160
   </font>
   inque vices adita atque exhausta pericula saepe
      commemorare iuvat; quid enim loqueretur Achilles,
      aut quid apud magnum potius loquerentur Achillem?
      proxima praecipue domito victoria Cycno
      in sermone fuit: visum mirabile cunctis,
   <font size="2">
    165
   </font>
   quod iuveni corpus nullo penetrabile telo
      invictumque a vulnere erat ferrumque terebat.
      hoc ipse Aeacides, hoc mirabantur Achivi,
      cum sic Nestor ait: 'vestro fuit unicus aevo
      contemptor ferri nulloque forabilis ictu
   <font size="2">
    170
   </font>
   Cycnus. at ipse olim patientem vulnera mille
      corpore non laeso Perrhaebum Caenea vidi,
      Caenea Perrhaebum, qui factis inclitus Othryn
      incoluit, quoque id mirum magis esset in illo,
      femina natus erat.' monstri novitate moventur
   <font size="2">
    175
   </font>
   quisquis adest, narretque rogant: quos inter Achilles:
      'dic age! nam cunctis eadem est audire voluntas,
      o facunde senex, aevi prudentia nostri,
      quis fuerit Caeneus, cur in contraria versus,
      qua tibi militia, cuius certamine pugnae
   <font size="2">
    180
   </font>
   cognitus, a quo sit victus, si victus ab ullo est.'
      tum senior: 'quamvis obstet mihi tarda vetustas,
      multaque me fugiant primis spectata sub annis,
      plura tamen memini. nec quae magis haereat ulla
      pectore res nostro est inter bellique domique
   <font size="2">
    185
   </font>
   acta tot, ac si quem potuit spatiosa senectus
      spectatorem operum multorum reddere, vixi
      annos bis centum; nunc tertia vivitur aetas.
           'Clara decore fuit proles Elateia Caenis,
      Thessalidum virgo pulcherrima, perque propinquas
   <font size="2">
    190
   </font>
   perque tuas urbes (tibi enim popularis, Achille),
      multorum frustra votis optata procorum.
      temptasset Peleus thalamos quoque forsitan illos:
      sed iam aut contigerant illi conubia matris
      aut fuerant promissa tuae, nec Caenis in ullos
   <font size="2">
    195
   </font>
   denupsit thalamos secretaque litora carpens
      aequorei vim passa dei est (ita fama ferebat),
      utque novae Veneris Neptunus gaudia cepit,
      "sint tua vota licet" dixit "secura repulsae:
      elige, quid voveas!" (eadem hoc quoque fama ferebat)
   <font size="2">
    200
   </font>
   "magnum" Caenis ait "facit haec iniuria votum,
      tale pati iam posse nihil; da, femina ne sim:
      omnia praestiteris." graviore novissima dixit
      verba sono poteratque viri vox illa videri,
      sicut erat; nam iam voto deus aequoris alti
   <font size="2">
    205
   </font>
   adnuerat dederatque super, nec saucius ullis
      vulneribus fieri ferrove occumbere posset.
      munere laetus abit studiisque virilibus aevum
      exigit Atracides Peneiaque arva pererrat.
           'Duxerat Hippodamen audaci Ixione natus
   <font size="2">
    210
   </font>
   nubigenasque feros positis ex ordine mensis
      arboribus tecto discumbere iusserat antro.
      Haemonii proceres aderant, aderamus et ipsi,
      festaque confusa resonabat regia turba.
      ecce canunt Hymenaeon, et ignibus atria fumant,
   <font size="2">
    215
   </font>
   cinctaque adest virgo matrum nuruumque caterva,
      praesignis facie; felicem diximus illa
      coniuge Pirithoum, quod paene fefellimus omen.
      nam tibi, saevorum saevissime Centaurorum,
      Euryte, quam vino pectus, tam virgine visa
   <font size="2">
    220
   </font>
   ardet, et ebrietas geminata libidine regnat.
      protinus eversae turbant convivia mensae,
      raptaturque comis per vim nova nupta prehensis.
      Eurytus Hippodamen, alii, quam quisque probabant
      aut poterant, rapiunt, captaeque erat urbis imago.
   <font size="2">
    225
   </font>
   femineo clamore sonat domus: ocius omnes
      surgimus, et primus "quae te vecordia," Theseus
      "Euryte, pulsat," ait, "qui me vivente lacessas
      Pirithoum violesque duos ignarus in uno?"
      [neve ea magnanimus frustra memoraverit ore,
   <font size="2">
    230
   </font>
   submovet instantes raptamque furentibus aufert.]
      ille nihil contra, (neque enim defendere verbis
      talia facta potest) sed vindicis ora protervis
      insequitur manibus generosaque pectora pulsat.
      forte fuit iuxta signis exstantibus asper
   <font size="2">
    235
   </font>
   antiquus crater; quem vastum vastior ipse
      sustulit Aegides adversaque misit in ora:
      sanguinis ille globos pariter cerebrumque merumque
      vulnere et ore vomens madida resupinus harena
      calcitrat. ardescunt germani caede bimembres
   <font size="2">
    240
   </font>
   certatimque omnes uno ore "arma, arma" loquuntur.
      vina dabant animos, et prima pocula pugna
      missa volant fragilesque cadi curvique lebetes,
      res epulis quondam, tum bello et caedibus aptae.
           'Primus Ophionides Amycus penetralia donis
   <font size="2">
    245
   </font>
   haut timuit spoliare suis et primus ab aede
      lampadibus densum rapuit funale coruscis
      elatumque alte, veluti qui candida tauri
      rumpere sacrifica molitur colla securi,
      inlisit fronti Lapithae Celadontis et ossa
   <font size="2">
    250
   </font>
   non cognoscendo confusa relinquit in ore.
      exsiluere oculi, disiectisque ossibus oris
      acta retro naris medioque est fixa palato.
      hunc pede convulso mensae Pellaeus acernae
      stravit humi Pelates deiecto in pectora mento
   <font size="2">
    255
   </font>
   cumque atro mixtos sputantem sanguine dentes
      vulnere Tartareas geminato mittit ad umbras.
           'Proximus ut steterat spectans altaria vultu
      fumida terribili "cur non" ait "utimur istis?"
      cumque suis Gryneus inmanem sustulit aram
   <font size="2">
    260
   </font>
   ignibus et medium Lapitharum iecit in agmen
      depressitque duos, Brotean et Orion: Orio
      mater erat Mycale, quam deduxisse canendo
      saepe reluctanti constabat cornua lunae.
      "non impune feres, teli modo copia detur!"
   <font size="2">
    265
   </font>
   dixerat Exadius telique habet instar, in alta
      quae fuerant pinu votivi cornua cervi.
      figitur hinc duplici Gryneus in lumina ramo
      eruiturque oculos, quorum pars cornibus haeret,
      pars fluit in barbam concretaque sanguine pendet.
   <font size="2">
    270
   </font>
   'Ecce rapit mediis flagrantem Rhoetus ab aris
      pruniceum torrem dextraque a parte Charaxi
      tempora perfringit fulvo protecta capillo.
      correpti rapida, veluti seges arida, flamma
      arserunt crines, et vulnere sanguis inustus
   <font size="2">
    275
   </font>
   terribilem stridore sonum dedit, ut dare ferrum
      igne rubens plerumque solet, quod forcipe curva
      cum faber eduxit, lacubus demittit: at illud
      stridet et in trepida submersum sibilat unda.
      saucius hirsutis avidum de crinibus ignem
   <font size="2">
    280
   </font>
   excutit inque umeros limen tellure revulsum
      tollit, onus plaustri, quod ne permittat in hostem,
      ipsa facit gravitas: socium quoque saxea moles
      oppressit spatio stantem propiore Cometen.
      gaudia nec retinet Rhoetus: "sic, conprecor," inquit
   <font size="2">
    285
   </font>
   "cetera sit fortis castrorum turba tuorum!"
      semicremoque novat repetitum stipite vulnus
      terque quaterque gravi iuncturas verticis ictu
      rupit, et in liquido sederunt ossa cerebro.
           'Victor ad Euagrum Corythumque Dryantaque transit;
   <font size="2">
    290
   </font>
   e quibus ut prima tectus lanugine malas
      procubuit Corythus, "puero quae gloria fuso
      parta tibi est?" Euagrus ait, nec dicere Rhoetus
      plura sinit rutilasque ferox in aperta loquentis
      condidit ora viri perque os in pectora flammas.
   <font size="2">
    295
   </font>
   te quoque, saeve Drya, circum caput igne rotato
      insequitur, sed non in te quoque constitit idem
      exitus: adsiduae successu caedis ovantem,
      qua iuncta est umero cervix, sude figis obusta.
      ingemuit duroque sudem vix osse revulsit
   <font size="2">
    300
   </font>
   Rhoetus et ipse suo madefactus sanguine fugit.
      fugit et Orneus Lycabasque et saucius armo
      dexteriore Medon et cum Pisenore Thaumas,
      quique pedum nuper certamine vicerat omnes
      Mermeros, accepto tum vulnere tardius ibat;
   <font size="2">
    305
   </font>
   et Pholus et Melaneus et Abas praedator aprorum,
      quique suis frustra bellum dissuaserat augur
      Asbolus: ille etiam metuenti vulnera Nesso
      "ne fuge! ad Herculeos" inquit "servaberis arcus."
      at non Eurynomus Lycidasque et Areos et Imbreus
   <font size="2">
    310
   </font>
   effugere necem; quos omnes dextra Dryantis
      perculit adversos. adversum tu quoque, quamvis
      terga fugae dederas, vulnus, Crenaee, tulisti:
      nam grave respiciens inter duo lumina ferrum,
      qua naris fronti committitur, accipis, imae.
   <font size="2">
    315
   </font>
   'In tanto fremitu cunctis sine fine iacebat
      sopitus venis et inexperrectus Aphidas
      languentique manu carchesia mixta tenebat,
      fusus in Ossaeae villosis pellibus ursae;
      quem procul ut vidit frustra nulla arma moventem,
   <font size="2">
    320
   </font>
   inserit amento digitos "miscenda" que dixit
      "cum Styge vina bibes" Phorbas; nec plura moratus
      in iuvenem torsit iaculum, ferrataque collo
      fraxinus, ut casu iacuit resupinus, adacta est.
      mors caruit sensu, plenoque e gutture fluxit
   <font size="2">
    325
   </font>
   inque toros inque ipsa niger carchesia sanguis.
           'Vidi ego Petraeum conantem tollere terra
      glandiferam quercum; quam dum conplexibus ambit
      et quatit huc illuc labefactaque robora iactat,
      lancea Pirithoi costis inmissa Petraei
   <font size="2">
    330
   </font>
   pectora cum duro luctantia robore fixit.
      Pirithoi virtute Lycum cecidisse ferebant,
      Pirithoi virtute Chromin, sed uterque minorem
      victori titulum quam Dictys Helopsque dederunt,
      fixus Helops iaculo, quod pervia tempora fecit
   <font size="2">
    335
   </font>
   et missum a dextra laevam penetravit ad aurem,
      Dictys ab ancipiti delapsus acumine montis,
      dum fugit instantem trepidans Ixione natum,
      decidit in praeceps et pondere corporis ornum
      ingentem fregit suaque induit ilia fractae.
   <font size="2">
    340
   </font>
   'Ultor adest Aphareus saxumque e monte revulsum
      mittere conatur; conantem stipite querno
      occupat Aegides cubitique ingentia frangit
      ossa nec ulterius dare corpus inutile leto
      aut vacat aut curat tergoque Bienoris alti
   <font size="2">
    345
   </font>
   insilit, haut solito quemquam portare nisi ipsum,
      opposuitque genu costis prensamque sinistra
      caesariem retinens vultum minitantiaque ora
      robore nodoso praeduraque tempora fregit.
      robore Nedymnum iaculatoremque Lycopen
   <font size="2">
    350
   </font>
   sternit et inmissa protectum pectora barba
      Hippason et summis exstantem Riphea silvis
      Thereaque, Haemoniis qui prensos montibus ursos
      ferre domum vivos indignantesque solebat.
      haut tulit utentem pugnae successibus ultra
   <font size="2">
    355
   </font>
   Thesea Demoleon: solidoque revellere trunco
      annosam pinum magno molimine temptat;
      quod quia non potuit, praefractam misit in hostem,
      sed procul a telo Theseus veniente recessit
      Pallados admonitu: credi sic ipse volebat.
   <font size="2">
    360
   </font>
   non tamen arbor iners cecidit; nam Crantoris alti
      abscidit iugulo pectusque umerumque sinistrum:
      armiger ille tui fuerat genitoris, Achille,
      quem Dolopum rector, bello superatus, Amyntor
      Aeacidae dederat pacis pignusque fidemque.
   <font size="2">
    365
   </font>
   Hunc procul ut foedo disiectum vulnere Peleus
      vidit, "at inferias, iuvenum gratissime Crantor,
      accipe" ait validoque in Demoleonta lacerto
      fraxineam misit contentis viribus hastam,
      quae laterum cratem praerupit et ossibus haerens
   <font size="2">
    370
   </font>
   intremuit: trahit ille manu sine cuspide lignum
      (id quoque vix sequitur), cuspis pulmone retenta est;
      ipse dolor vires animo dabat: aeger in hostem
      erigitur pedibusque virum proculcat equinis.
      excipit ille ictus galea clipeoque sonantes
   <font size="2">
    375
   </font>
   defensatque umeros praetentaque sustinet arma
      perque armos uno duo pectora perforat ictu.
      ante tamen leto dederat Phlegraeon et Hylen
      eminus, Iphinoum conlato Marte Claninque;
      additur his Dorylas, qui tempora tecta gerebat
   <font size="2">
    380
   </font>
   pelle lupi saevique vicem praestantia teli
      cornua vara boum multo rubefacta cruore.
           'Huic ego (nam viris animus dabat) "aspice," dixi
      "quantum concedant nostro tua cornua ferro"
      et iaculum torsi: quod cum vitare nequiret,
   <font size="2">
    385
   </font>
   opposuit dextram passurae vulnera fronti:
      adfixa est cum fronte manus; fit clamor, at illum
      haerentem Peleus et acerbo vulnere victum
      (stabat enim propior) mediam ferit ense sub alvum.
      prosiluit terraque ferox sua viscera traxit
   <font size="2">
    390
   </font>
   tractaque calcavit calcataque rupit et illis
      crura quoque inpediit et inani concidit alvo.
           'Nec te pugnantem tua, Cyllare, forma redemit,
      si modo naturae formam concedimus illi.
      barba erat incipiens, barbae color aureus, aurea
   <font size="2">
    395
   </font>
   ex umeris medios coma dependebat in armos.
      gratus in ore vigor; cervix umerique manusque
      pectoraque artificum laudatis proxima signis,
      et quacumque vir est; nec equi mendosa sub illo
      deteriorque viro facies; da colla caputque,
   <font size="2">
    400
   </font>
   Castore dignus erit: sic tergum sessile, sic sunt
      pectora celsa toris. totus pice nigrior atra,
      candida cauda tamen; color est quoque cruribus albus.
      multae illum petiere sua de gente, sed una
      abstulit Hylonome, qua nulla decentior inter
   <font size="2">
    405
   </font>
   semiferos altis habitavit femina silvis;
      haec et blanditiis et amando et amare fatendo
      Cyllaron una tenet, cultu quoque, quantus in illis
      esse potest membris, ut sit coma pectine levis,
      ut modo rore maris, modo se violave rosave
   <font size="2">
    410
   </font>
   inplicet, interdum candentia lilia gestet,
      bisque die lapsis Pagasaeae vertice silvae
      fontibus ora lavet, bis flumine corpora tinguat,
      nec nisi quae deceant electarumque ferarum
      aut umero aut lateri praetendat vellera laevo.
   <font size="2">
    415
   </font>
   par amor est illis: errant in montibus una,
      antra simul subeunt; et tum Lapitheia tecta
      intrarant pariter, pariter fera bella gerebant:
      (auctor in incerto est) iaculum de parte sinistra
      venit et inferius quam collo pectora subsunt,
   <font size="2">
    420
   </font>
   Cyllare, te fixit; parvo cor vulnere laesum
      corpore cum toto post tela educta refrixit.
      protinus Hylonome morientes excipit artus
      inpositaque manu vulnus fovet oraque ad ora
      admovet atque animae fugienti obsistere temptat;
   <font size="2">
    425
   </font>
   ut videt exstinctum, dictis, quae clamor ad aures
      arcuit ire meas, telo, quod inhaeserat illi,
      incubuit moriensque suum conplexa maritum est.
           'Ante oculos stat et ille meos, qui sena leonum
      vinxerat inter se conexis vellera nodis,
   <font size="2">
    430
   </font>
   Phaeocomes, hominemque simul protectus equumque;
      caudice qui misso, quem vix iuga bina moverent,
      Tectaphon Oleniden a summo vertice fregit;
      [fracta volubilitas capitis latissima, perque os
      perque cavas nares oculosque auresque cerebrum
   <font size="2">
    435
   </font>
   molle fluit, veluti concretum vimine querno
      lac solet utve liquor rari sub pondere cribri
      manat et exprimitur per densa foramina spissus.]
      ast ego, dum parat hic armis nudare iacentem,
      (scit tuus hoc genitor) gladium spoliantis in ima
   <font size="2">
    440
   </font>
   ilia demisi. Cthonius quoque Teleboasque
      ense iacent nostro: ramum prior ille bifurcum
      gesserat, hic iaculum; iaculo mihi vulnera fecit:
      signa vides! adparet adhuc vetus inde cicatrix.
      tunc ego debueram capienda ad Pergama mitti;
   <font size="2">
    445
   </font>
   tum poteram magni, si non superare, morari
      Hectoris arma meis! illo sed tempore nullus,
      aut puer, Hector erat, nunc me mea deficit aetas.
      quid tibi victorem gemini Periphanta Pyraethi,
      Ampyca quid referam, qui quadrupedantis Echecli
   <font size="2">
    450
   </font>
   fixit in adverso cornum sine cuspide vultu?
      vecte Pelethronium Macareus in pectus adacto
      stravit Erigdupum; memini et venabula condi
      inguine Nesseis manibus coniecta Cymeli.
      nec tu credideris tantum cecinisse futura
   <font size="2">
    455
   </font>
   Ampyciden Mopsum: Mopso iaculante biformis
      occubuit frustraque loqui temptavit Hodites
      ad mentum lingua mentoque ad guttura fixo.
           'Quinque neci Caeneus dederat Styphelumque Bromumque
      Antimachumque Elymumque securiferumque Pyracmon:
   <font size="2">
    460
   </font>
   vulnera non memini, numerum nomenque notavi.
      provolat Emathii spoliis armatus Halesi,
      quem dederat leto, membris et corpore Latreus
      maximus: huic aetas inter iuvenemque senemque,
      vis iuvenalis erat, variabant tempora cani.
   <font size="2">
    465
   </font>
   qui clipeo galeaque Macedoniaque sarisa
      conspicuus faciemque obversus in agmen utrumque
      armaque concussit certumque equitavit in orbem
      verbaque tot fudit vacuas animosus in auras:
      "et te, Caeni, feram? nam tu mihi femina semper,
   <font size="2">
    470
   </font>
   tu mihi Caenis eris. nec te natalis origo
      commonuit, mentemque subit, quo praemia facto
      quaque viri falsam speciem mercede pararis?
      quid sis nata, vide, vel quid sis passa, columque,
      i, cape cum calathis et stamina pollice torque;
   <font size="2">
    475
   </font>
   bella relinque viris." iactanti talia Caeneus
      extentum cursu missa latus eruit hasta,
      qua vir equo commissus erat. furit ille dolore
      nudaque Phyllei iuvenis ferit ora sarisa:
      non secus haec resilit, quam tecti a culmine grando,
   <font size="2">
    480
   </font>
   aut siquis parvo feriat cava tympana saxo.
      comminus adgreditur laterique recondere duro
      luctatur gladium: gladio loca pervia non sunt.
      "haut tamen effugies! medio iugulaberis ense,
      quandoquidem mucro est hebes" inquit et in latus ensem
   <font size="2">
    485
   </font>
   obliquat longaque amplectitur ilia dextra.
      plaga facit gemitus ut corpore marmoris icto,
      fractaque dissiluit percusso lammina callo.
      ut satis inlaesos miranti praebuit artus,
      "nunc age" ait Caeneus "nostro tua corpora ferro
   <font size="2">
    490
   </font>
   temptemus!" capuloque tenus demisit in armos
      ensem fatiferum caecamque in viscera movit
      versavitque manum vulnusque in vulnere fecit.
      ecce ruunt vasto rabidi clamore bimembres
      telaque in hunc omnes unum mittuntque feruntque.
   <font size="2">
    495
   </font>
   tela retusa cadunt: manet inperfossus ab omni
      inque cruentatus Caeneus Elateius ictu.
      fecerat attonitos nova res. "heu dedecus ingens!"
      Monychus exclamat. "populus superamur ab uno
      vixque viro; quamquam ille vir est, nos segnibus actis,
   <font size="2">
    500
   </font>
   quod fuit ille, sumus. quid membra inmania prosunt?
      quid geminae vires et quod fortissima rerum
      in nobis natura duplex animalia iunxit?
      nec nos matre dea, nec nos Ixione natos
      esse reor, qui tantus erat, Iunonis ut altae
   <font size="2">
    505
   </font>
   spem caperet: nos semimari superamur ab hoste!
      saxa trabesque super totosque involvite montes
      vivacemque animam missis elidite silvis!
      massa premat fauces, et erit pro vulnere pondus."
      dixit et insanis deiectam viribus austri
   <font size="2">
    510
   </font>
   forte trabem nactus validum coniecit in hostem
      exemplumque fuit, parvoque in tempore nudus
      arboris Othrys erat, nec habebat Pelion umbras.
      obrutus inmani cumulo sub pondere Caeneus
      aestuat arboreo congestaque robora duris
   <font size="2">
    515
   </font>
   fert umeris, sed enim postquam super ora caputque
      crevit onus neque habet, quas ducat, spiritus auras,
      deficit interdum, modo se super aera frustra
      tollere conatur iactasque evolvere silvas
      interdumque movet, veluti, quam cernimus, ecce,
   <font size="2">
    520
   </font>
   ardua si terrae quatiatur motibus Ide.
      exitus in dubio est: alii sub inania corpus
      Tartara detrusum silvarum mole ferebant;
      abnuit Ampycides medioque ex aggere fulvis
      vidit avem pennis liquidas exire sub auras,
   <font size="2">
    525
   </font>
   quae mihi tum primum, tunc est conspecta supremum.
      hanc ubi lustrantem leni sua castra volatu
      Mopsus et ingenti circum clangore sonantem
      adspexit pariterque animis oculisque secutus
      "o salve," dixit "Lapithaeae gloria gentis,
   <font size="2">
    530
   </font>
   maxime vir quondam, sed nunc avis unica, Caencu!"
      credita res auctore suo est: dolor addidit iram,
      oppressumque aegre tulimus tot ab hostibus unum;
      nec prius abstitimus ferro exercere dolorem,
      quam data pars leto, partem fuga noxque removit.'
   <font size="2">
    535
   </font>
   Haec inter Lapithas et semihomines Centauros
      proelia Tlepolemus Pylio referente dolorem
      praeteriti Alcidae tacito non pertulit ore
      atque ait: 'Herculeae mirum est oblivia laudis
      acta tibi, senior; certe mihi saepe referre
   <font size="2">
    540
   </font>
   nubigenas domitos a se pater esse solebat.'
      tristis ad haec Pylius: 'quid me meminisse malorum
      cogis et obductos annis rescindere luctus
      inque tuum genitorem odium offensasque fateri?
      ille quidem maiora fide, di! gessit et orbem
   <font size="2">
    545
   </font>
   inplevit meritis, quod mallem posse negare;
      sed neque Deiphobum nec Pulydamanta nec ipsum
      Hectora laudamus: quis enim laudaverit hostem?
      ille tuus genitor Messenia moenia quondam
      stravit et inmeritas urbes Elinque Pylonque
   <font size="2">
    550
   </font>
   diruit inque meos ferrum flammamque penatis
      inpulit, utque alios taceam, quos ille peremit,
      bis sex Nelidae fuimus, conspecta iuventus,
      bis sex Herculeis ceciderunt me minus uno
      viribus; atque alios vinci potuisse ferendum est:
   <font size="2">
    555
   </font>
   mira Periclymeni mors est, cui posse figuras
      sumere, quas vellet, rursusque reponere sumptas
      Neptunus dederat, Nelei sanguinis auctor.
      hic ubi nequiquam est formas variatus in omnes,
      vertitur in faciem volucris, quae fulmina curvis
   <font size="2">
    560
   </font>
   ferre solet pedibus divum gratissima regi;
      viribus usus avis pennis rostroque redunco
      hamatisque viri laniaverat unguibus ora.
      tendit in hanc nimium certos Tirynthius arcus
      atque inter nubes sublimia membra ferentem
   <font size="2">
    565
   </font>
   pendentemque ferit, lateri qua iungitur ala;
      nec grave vulnus erat, sed rupti vulnere nervi
      deficiunt motumque negant viresque volandi.
      decidit in terram, non concipientibus auras
      infirmis pennis, et qua levis haeserat alae
   <font size="2">
    570
   </font>
   corporis adflicti pressa est gravitate sagitta
      perque latus summum iugulo est exacta sinistro.
      nunc videor debere tui praeconia rebus
      Herculis, o Rhodiae ductor pulcherrime classis?
      nec tamen ulterius, quam fortia facta silendo
   <font size="2">
    575
   </font>
   ulciscor fratres: solida est mihi gratia tecum.'
           Haec postquam dulci Neleius edidit ore,
      a sermone senis repetito munere Bacchi
      surrexere toris: nox est data cetera somno.
           At deus, aequoreas qui cuspide temperat undas,
   <font size="2">
    580
   </font>
   in volucrem corpus nati Phaethontida versum
      mente dolet patria saevumque perosus Achillem
      exercet memores plus quam civiliter iras.
      iamque fere tracto duo per quinquennia bello
      talibus intonsum conpellat Sminthea dictis:
   <font size="2">
    585
   </font>
   'o mihi de fratris longe gratissime natis,
      inrita qui mecum posuisti moenia Troiae,
      ecquid, ubi has iamiam casuras adspicis arces,
      ingemis? aut ecquid tot defendentia muros
      milia caesa doles? ecquid, ne persequar omnes,
   <font size="2">
    590
   </font>
   Hectoris umbra subit circum sua Pergama tracti?
      cum tamen ille ferox belloque cruentior ipso
      vivit adhuc, operis nostri populator, Achilles.
      det mihi se: faxo, triplici quid cuspide possim,
      sentiat; at quoniam concurrere comminus hosti
   <font size="2">
    595
   </font>
   non datur, occulta necopinum perde sagitta!'
      adnuit atque animo pariter patruique suoque
      Delius indulgens nebula velatus in agmen
      pervenit Iliacum mediaque in caede virorum
      rara per ignotos spargentem cernit Achivos
   <font size="2">
    600
   </font>
   tela Parin fassusque deum, 'quid spicula perdis
      sanguine plebis?' ait. 'siqua est tibi cura tuorum,
      vertere in Aeaciden caesosque ulciscere fratres!'
      dixit et ostendens sternentem Troica ferro
      corpora Peliden, arcus obvertit in illum
   <font size="2">
    605
   </font>
   certaque letifera derexit spicula dextra.
      quod Priamus gaudere senex post Hectora posset,
      hoc fuit; ille igitur tantorum victor, Achille,
      victus es a timido Graiae raptore maritae!
      at si femineo fuerat tibi Marte cadendum,
   <font size="2">
    610
   </font>
   Thermodontiaca malles cecidisse bipenni.
           Iam timor ille Phrygum, decus et tutela Pelasgi
      nominis, Aeacides, caput insuperabile bello,
      arserat: armarat deus idem idemque cremarat;
      iam cinis est, et de tam magno restat Achille
   <font size="2">
    615
   </font>
   nescio quid parvum, quod non bene conpleat urnam,
      at vivit totum quae gloria conpleat orbem.
      haec illi mensura viro respondet, et hac est
      par sibi Pelides nec inania Tartara sentit.
      ipse etiam, ut, cuius fuerit, cognoscere posses,
   <font size="2">
    620
   </font>
   bella movet clipeus, deque armis arma feruntur.
      non ea Tydides, non audet Oileos Aiax,
      non minor Atrides, non bello maior et aevo
      poscere, non alii: solis Telamone creatis
      Laertaque fuit tantae fiducia laudis.
   <font size="2">
    625
   </font>
   a se Tantalides onus invidiamque removit
      Argolicosque duces mediis considere castris
      iussit et arbitrium litis traiecit in omnes.
  </p>
 </body>
</div>