<div>
 Peter II
 <body>
  <p class="pagehead">
   EPISTULA PETRI II
  </p>
  <p class="internal_navigation">
  </p>
  <p>
   <a name="1">
   </a>
   [1]
   <font size="2">
    1
   </font>
   Simon Petrus, servus et apostolus Iesu Christi, iis qui coaequalem nobiscum sortiti sunt fidem in iustitia Dei nostri, et Salvatoris Iesu Christi.
   <font size="2">
    2
   </font>
   Gratia vobis, et pax adimpleatur in cognitione Dei, et Christi Iesu Domini nostri.
  </p>
  <p>
   <font size="2">
    3
   </font>
   Quomodo omnia nobis divinae virtutis suae, quae ad vitam et pietatem donata sunt, per cognitionem eius, qui vocavit nos propria gloria, et virtute,
   <font size="2">
    4
   </font>
   per quem maxima, et pretiosa nobis promissa donavit: ut per haec efficiamini divinae consortes naturae: fugientes eius, quae in mundo est, concupiscentiae corruptionem.
   <font size="2">
    5
   </font>
   Vos autem curam omnem subinferentes, ministrate in fide vestra virtutem, in virtute autem scientiam,
   <font size="2">
    6
   </font>
   in scientia autem abstinentiam, in abstinentia autem patientiam, in patientia autem pietatem,
   <font size="2">
    7
   </font>
   in pietate autem amorem fraternitatis, in amore autem fraternitatis caritatem.
   <font size="2">
    8
   </font>
   Haec enim si vobiscum adsint, et superent, non vacuos nec sine fructu vos constituent in Domini nostri Iesu Christi cognitione.
   <font size="2">
    9
   </font>
   Cui enim non praesto sunt haec, caecus est, et manu tentans, oblivionem accipiens purgationis veterum suorum delictorum.
   <font size="2">
    10
   </font>
   Quapropter fratres, magis satagite ut per bona opera certam vestram vocationem, et electionem faciatis: haec enim facientes, non peccabitis aliquando.
   <font size="2">
    11
   </font>
   Sic enim abundanter ministrabitur vobis introitus in aeternum regnum Domini nostri et Salvatoris Iesu Christi.
  </p>
  <p>
   <font size="2">
    12
   </font>
   Propter quod incipiam vos semper commonere de his: et quidem scientes et confirmatos vos in praesenti veritate.
   <font size="2">
    13
   </font>
   Iustum autem arbitror quamdiu sum in hoc tabernaculo, suscitare vos in commonitione:
   <font size="2">
    14
   </font>
   certus quod velox est depositio tabernaculi mei secundum quod et Dominus noster Iesus Christus significavit mihi.
   <font size="2">
    15
   </font>
   Dabo autem operam et frequenter habere vos post obitum meum, ut horum memoriam faciatis.
  </p>
  <p>
   <font size="2">
    16
   </font>
   Non enim doctas fabulas secuto notam fecimus vobis Domini nostri Iesu Christi virtutem et praesentiam: sed speculatores facti illius magnitudinis.
   <font size="2">
    17
   </font>
   Accipiens enim a Deo Patre honorem et gloriam, voce delapsa ad eum huiuscemodi a magnifica gloria: Hic est Filius meus dilectus, in quo mihi complacui, ipsum audite.
   <font size="2">
    18
   </font>
   Et hanc vocem nos audivimus de caelo allatam, cum essemus cum ipso in monte sancto.
   <font size="2">
    19
   </font>
   Et habemus firmiorem propheticum sermonem: cui benefacitis attendentes quasi lucernae lucenti in caliginoso donec dies elucescat, et lucifer oriatur in cordibus vestris:
   <font size="2">
    20
   </font>
   hoc primum intelligentes quod omnis prophetia Scripturae propria interpretatione non fit.
   <font size="2">
    21
   </font>
   Non enim voluntate humana allata est aliquando prophetia: sed Spiritu Sancto inspirati, locuti sunt sancti Dei homines.
  </p>
  <p>
   <a name="2">
   </a>
   [2]
   <font size="2">
    1
   </font>
   Fuerunt vero et pseudoprophetae in populo, sicut et in vobis erunt magistri mendaces, qui introducent sectas perditionis: et eum qui emit eos, Dominum negant, superducentes sibi celerem perditionem.
   <font size="2">
    2
   </font>
   Et multi sequentur eorum luxurias, per quos via veritatis blasphemabitur:
   <font size="2">
    3
   </font>
   et in avaritia fictis verbis de vobis negotiabuntur: quibus iudicium iam olim non cessat: et perditio eorum non dormitat.
  </p>
  <p>
   <font size="2">
    4
   </font>
   Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in iudicium reservari.
   <font size="2">
    5
   </font>
   Et originali mundo non pepercit, sed octavum Noe iustitiae praeconem custodivit, diluvium mundo impiorum inducens.
   <font size="2">
    6
   </font>
   Et civitates Sodomorum et Gomorrhaeorum in cinerem redigens, eversione damnavit: exemplum eorum, qui impie acturi sunt, ponens:
   <font size="2">
    7
   </font>
   et iustum Lot oppressum a nefandorum iniuria, ac luxuriosa conversatione eripuit:
   <font size="2">
    8
   </font>
   aspectu enim, et auditu iustus erat: habitans apud eos, qui de die in diem animam iustam iniquis operibus cruciabant.
   <font size="2">
    9
   </font>
   Novit Dominus pios de tentatione eripere: iniquos vero in diem iudicii reservare cruciandos.
   <font size="2">
    10
   </font>
   Magis autem eos, qui post carnem in concupiscentia immunditiae ambulant, dominationemque contemnunt, audaces, sibi placentes, sectas non metuunt introducere blasphemantes:
   <font size="2">
    11
   </font>
   ubi angeli fortitudine, et virtute cum sint maiores, non portant adversum se execrabile iudicium.
   <font size="2">
    12
   </font>
   Hi vero velut irrationabilia pecora, naturaliter in captionem, et in perniciem in his quae ignorant blasphemantes in corruptione sua peribunt,
   <font size="2">
    13
   </font>
   percipientes mercedem iniustitiae, voluptatem existimantes diei delicias: coinquinationes, et maculae deliciis affluentes, in conviviis suis luxuriantes vobiscum,
   <font size="2">
    14
   </font>
   oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii:
   <font size="2">
    15
   </font>
   derelinquentes rectam viam erraverunt, secuti viam Balaam ex Bosor, qui mercedem iniquitatis amavit:
   <font size="2">
    16
   </font>
   correptionem vero habuit suae vesaniae: subiugale mutum animal, hominis voce loquens, prohibuit prophetae insipientiam.
   <font size="2">
    17
   </font>
   Hi sunt fontes sine aqua, et nebulae turbinibus exagitatae, quibus caligo tenebrarum reservatur.
   <font size="2">
    18
   </font>
   Superba enim vanitatis loquentes, pelliciunt in desideriis carnis luxuriae eos, qui paululum effugiunt, qui in errore conversantur:
   <font size="2">
    19
   </font>
   libertatem illis promittentes, cum ipsi servi sint corruptionem: a quo enim quis superatus est, huius et servus est.
  </p>
  <p>
   <font size="2">
    20
   </font>
   Si enim refugientes coinquinationes mundi in cognitione Domini nostri, et Salvatoris Iesu Christi, his rursus implicatis superantur: facta sunt eis posteriora deteriora prioribus.
   <font size="2">
    21
   </font>
   Melius enim erat illis non cognoscere viam iustitiae, quam post agnitionem, retrorsum converti ab eo, quod illis traditum est, sancto mandato.
   <font size="2">
    22
   </font>
   Contigit enim eis illud veri proverbii: Canis reversus ad suum vomitum: et, Sus lota in volutabro luti.
  </p>
  <p>
   <a name="3">
   </a>
   [3]
   <font size="2">
    1
   </font>
   Hanc ecce vobis, carissimi, secundam scribo epistolam, in quibus vestram excito in commonitione sinceram mentem:
   <font size="2">
    2
   </font>
   ut memores sitis eorum, quae praedixi, verborum, a sanctis prophetis et apostolorum vestrorum, praeceptorum Domini et Salvatoris.
   <font size="2">
    3
   </font>
   Hoc primum scientes, quod venient in novissimis diebus in deceptione illusores, iuxta proprias concupiscentias ambulantes,
   <font size="2">
    4
   </font>
   dicentes: Ubi est promissio, aut adventus eius? ex quo enim patres dormierunt, omnia sic perseverant ab initio creaturae.
   <font size="2">
    5
   </font>
   Latet enim eos hoc volentes, quod caeli erant prius, et terra de aqua, et per aquam consistens Dei verbo:
   <font size="2">
    6
   </font>
   per quae, ille tunc mundus aqua inundatus, periit.
   <font size="2">
    7
   </font>
   Caeli autem, qui nunc sunt, et terra eodem verbo repositi sunt, igni reservati in diem iudicii, et perditionis impiorum hominum.
  </p>
  <p>
   <font size="2">
    8
   </font>
   Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.
   <font size="2">
    9
   </font>
   Non tardat Dominus promissionem suam, sicut quidam existimant: sed patienter agit propter vos, nolens aliquos perire, sed omnes ad poenitentiam reverti.
   <font size="2">
    10
   </font>
   Adveniet autem dies Domini ut fur: in quo caeli magno impetu transient, elementa vero calore solventur, terra autem et quae in ipsa sunt opera, exurentur.
   <font size="2">
    11
   </font>
   Cum igitur haec omnia dissolvenda sunt, quales oportet vos esse in sanctis conversationibus, et pietatibus,
   <font size="2">
    12
   </font>
   exspectantes, et properantes in adventum diei Domini, per quem caeli ardentes solventur, et elementa ignis ardore tabescent?
   <font size="2">
    13
   </font>
   Novos vero caelos, et novam terram secundum promissa ipsius exspectamus, in quibus iustitia habitat.
  </p>
  <p>
   <font size="2">
    14
   </font>
   Propter quod, carissimi, haec exspectantes, satagite immaculati, et inviolati ei inveniri in pace:
   <font size="2">
    15
   </font>
   et Domini nostri longanimitatem, salutem arbitremini: sicut et carissimus frater noster Paulus secundum datam sibi sapientiam scripsit vobis,
   <font size="2">
    16
   </font>
   sicut et omnibus epistolis, loquens in eis de his in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.
  </p>
  <p>
   <font size="2">
    17
   </font>
   Vos igitur fratres, praescientes custodite, ne insipientium errore traducti excidatis a propria firmitate:
   <font size="2">
    18
   </font>
   crescite vero in gratia, et in cognitione Domini nostri, et Salvatoris Iesu Christi. Ipsi gloria et nunc, et in diem aeternitatis. Amen.
  </p>
  <p class="border">
  </p>
 </body>
</div>