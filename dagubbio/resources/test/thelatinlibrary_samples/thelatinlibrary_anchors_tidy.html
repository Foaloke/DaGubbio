<div>
 Persius
 <body>
  <p class="pagehead">
   A. PERSI FLACCI SATVRAE
  </p>
  <p class="smallborder">
  </p>
  <p class="margin">
  </p>
  <p class="smallborder">
  </p>
  <p>
   <b>
    PROLOGVS
   </b>
  </p>
  <p>
   Nec fonte labra prolui caballino
      nec in bicipiti somniasse Parnaso
      memini, ut repente sic poeta prodirem.
      Heliconidasque pallidamque Pirenen
      illis remitto quorum imagines lambunt
   <font size="2">
    5
   </font>
   hederae sequaces; ipse semipaganus
      ad sacra uatum carmen adfero nostrum.
      quis expediuit psittaco suum 'chaere'
      picamque docuit nostra uerba conari?
      magister artis ingenique largitor
   <font size="2">
    10
   </font>
   uenter, negatas artifex sequi uoces.
      quod si dolosi spes refulserit nummi,
      coruos poetas et poetridas picas
      cantare credas Pegaseium nectar.
  </p>
  <p class="shortborder">
  </p>
  <p>
   <b>
    SATVRA
    <a id="I" name="I">
     I
    </a>
   </b>
  </p>
  <p>
   O curas hominum! o quantum est in rebus inane!
      'quis leget haec?' min tu istud ais? nemo hercule. 'nemo?'
      uel duo uel nemo. 'turpe et miserabile.' quare?
      ne mihi Polydamas et Troiades Labeonem
      praetulerint? nugae. non, si quid turbida Roma
   <font size="2">
    5
   </font>
   eleuet, accedas examenue inprobum in illa
      castiges trutina nec te quaesiueris extra.
      nam Romae quis non—a, si fas dicere—sed fas
      tum cum ad canitiem et nostrum istud uiuere triste
      aspexi ac nucibus facimus quaecumque relictis,
   <font size="2">
    10
   </font>
   cum sapimus patruos. tunc tunc—ignoscite (nolo,
      quid faciam?) sed sum petulanti splene—cachinno.
          scribimus inclusi, numeros ille, hic pede liber,
      grande aliquid quod pulmo animae praelargus anhelet.
      scilicet haec populo pexusque togaque recenti
   <font size="2">
    15
   </font>
   et natalicia tandem cum sardonyche albus
      sede leges celsa, liquido cum plasmate guttur
      mobile conlueris, patranti fractus ocello.
      tunc neque more probo uideas nec uoce serena
      ingentis trepidare Titos, cum carmina lumbum
   <font size="2">
    20
   </font>
   intrant et tremulo scalpuntur ubi intima uersu.
      tun, uetule, auriculis alienis colligis escas,
      articulis quibus et dicas cute perditus 'ohe'?
      'quo didicisse, nisi hoc fermentum et quae semel intus
      innata est rupto iecore exierit caprificus?'
   <font size="2">
    25
   </font>
   en pallor seniumque! o mores, usque adeone
      scire tuum nihil est nisi te scire hoc sciat alter?
      'at pulchrum est digito monstrari et dicier "hic est."
      ten cirratorum centum dictata fuisse
      pro nihilo pendes?' ecce inter pocula quaerunt
   <font size="2">
    30
   </font>
   Romulidae saturi quid dia poemata narrent.
      hic aliquis, cui circum umeros hyacinthina laena est,
      rancidulum quiddam balba de nare locutus
      Phyllidas, Hypsipylas, uatum et plorabile siquid,
      eliquat ac tenero subplantat uerba palato.
   <font size="2">
    35
   </font>
   adsensere uiri: nunc non cinis ille poetae
      felix? non leuior cippus nunc inprimit ossa?
      laudant conuiuae: nunc non e manibus illis,
      nunc non e tumulo fortunataque fauilla
      nascentur uiolae? 'rides' ait 'et nimis uncis
   <font size="2">
    40
   </font>
   naribus indulges. an erit qui uelle recuset
      os populi meruisse et cedro digna locutus
      linquere nec scombros metuentia carmina nec tus?'
          quisquis es, o modo quem ex aduerso dicere feci,
      non ego cum scribo, si forte quid aptius exit,
   <font size="2">
    45
   </font>
   quando haec rara auis est, si quid tamen aptius exit,
      laudari metuam; neque enim mihi cornea fibra est.
      sed recti finemque extremumque esse recuso
      'euge' tuum et 'belle.' nam 'belle' hoc excute totum:
      quid non intus habet? non hic est Ilias Atti
   <font size="2">
    50
   </font>
   ebria ueratro? non siqua elegidia crudi
      dictarunt proceres? non quidquid denique lectis
      scribitur in citreis? calidum scis ponere sumen,
      scis comitem horridulum trita donare lacerna,
      et 'uerum' inquis 'amo, uerum mihi dicite de me.'
   <font size="2">
    55
   </font>
   qui pote? uis dicam? nugaris, cum tibi, calue,
      pinguis aqualiculus propenso sesquipede extet.
      o Iane, a tergo quem nulla ciconia pinsit
      nec manus auriculas imitari mobilis albas
      nec linguae quantum sitiat canis Apula tantae.
   <font size="2">
    60
   </font>
   uos, o patricius sanguis, quos uiuere fas est
      occipiti caeco, posticae occurrite sannae.
          'quis populi sermo est? quis enim nisi carmina molli
      nunc demum numero fluere, ut per leue seueros
      effundat iunctura unguis? scit tendere uersum
   <font size="2">
    65
   </font>
   non secus ac si oculo rubricam derigat uno.
      siue opus in mores, in luxum, in prandia regum
      dicere, res grandes nostro dat Musa poetae.'
      ecce modo heroas sensus adferre docemus
      nugari solitos Graece, nec ponere lucum
   <font size="2">
    70
   </font>
   artifices nec rus saturum laudare, ubi corbes
      et focus et porci et fumosa Palilia feno,
      unde Remus sulcoque terens dentalia, Quinti,
      cum trepida ante boues dictatorem induit uxor
      et tua aratra domum lictor tulit—euge poeta!
   <font size="2">
    75
   </font>
   'est nunc Brisaei quem uenosus liber Acci,
      sunt quos Pacuuiusque et uerrucosa moretur
      Antiopa aerumnis cor luctificabile fulta?'
      hos pueris monitus patres infundere lippos
      cum uideas, quaerisne unde haec sartago loquendi
   <font size="2">
    80
   </font>
   uenerit in linguas, unde istud dedecus in quo
      trossulus exultat tibi per subsellia leuis?
      nilne pudet capiti non posse pericula cano
      pellere quin tepidum hoc optes audire 'decenter'?
      'fur es' ait Pedio. Pedius quid? crimina rasis
   <font size="2">
    85
   </font>
   librat in antithetis, doctas posuisse figuras
      laudatur: 'bellum hoc.' hoc bellum? an, Romule, ceues?
      men moueat? quippe, et, cantet si naufragus, assem
      protulerim? cantas, cum fracta te in trabe pictum
      ex umero portes? uerum nec nocte paratum
   <font size="2">
    90
   </font>
   plorabit qui me uolet incuruasse querella.
          'sed numeris decor est et iunctura addita crudis.
      cludere sic uersum didicit "Berecyntius Attis"
      et "qui caeruleum dirimebat Nerea delphin,"
      sic "costam longo subduximus Appennino."
   <font size="2">
    95
   </font>
   "Arma uirum", nonne hoc spumosum et cortice pingui
      ut ramale uetus uegrandi subere coctum?'
      quidnam igitur tenerum et laxa ceruice legendum?
      'torua Mimalloneis inplerunt cornua bombis,
      et raptum uitulo caput ablatura superbo
   <font size="2">
    100
   </font>
   Bassaris et lyncem Maenas flexura corymbis
      euhion ingeminat, reparabilis adsonat echo.'
      haec fierent si testiculi uena ulla paterni
      uiueret in nobis? summa delumbe saliua
      hoc natat in labris et in udo est Maenas et Attis
   <font size="2">
    105
   </font>
   nec pluteum caedit nec demorsos sapit unguis.
          'sed quid opus teneras mordaci radere uero
      auriculas? uide sis ne maiorum tibi forte
      limina frigescant: sonat hic de nare canina
      littera.' per me equidem sint omnia protinus alba;
   <font size="2">
    110
   </font>
   nil moror. euge omnes, omnes bene, mirae eritis res.
      hoc iuuat? 'hic' inquis 'ueto quisquam faxit oletum.'
      pinge duos anguis: 'pueri, sacer est locus, extra
      meiite.' discedo. secuit Lucilius urbem,
      te Lupe, te Muci, et genuinum fregit in illis.
   <font size="2">
    115
   </font>
   omne uafer uitium ridenti Flaccus amico
      tangit et admissus circum praecordia ludit,
      callidus excusso populum suspendere naso.
      me muttire nefas? nec clam? nec cum scrobe? nusquam?
      hic tamen infodiam. uidi, uidi ipse, libelle:
   <font size="2">
    120
   </font>
   auriculas asini quis non habet? hoc ego opertum,
      hoc ridere meum, tam nil, nulla tibi uendo
      Iliade. audaci quicumque adflate Cratino
      iratum Eupolidem praegrandi cum sene palles,
      aspice et haec, si forte aliquid decoctius audis.
   <font size="2">
    125
   </font>
   inde uaporata lector mihi ferueat aure,
      non hic qui in crepidas Graiorum ludere gestit
      sordidus et lusco qui possit dicere 'lusce,'
      sese aliquem credens Italo quod honore supinus
      fregerit heminas Arreti aedilis iniquas,
   <font size="2">
    130
   </font>
   nec qui abaco numeros et secto in puluere metas
      scit risisse uafer, multum gaudere paratus
      si cynico barbam petulans nonaria uellat.
      his mane edictum, post prandia Callirhoen do.
  </p>
  <p class="shortborder">
  </p>
  <p>
   <b>
    SATVRA
    <a id="II" name="II">
     II
    </a>
   </b>
  </p>
  <p>
   Hunc, Macrine, diem numera meliore lapillo,
      qui tibi labentis apponet candidus annos.
      funde merum genio. non tu prece poscis emaci
      quae nisi seductis nequeas committere diuis;
      at bona pars procerum tacita libabit acerra.
   <font size="2">
    5
   </font>
   haut cuiuis promptum est murmurque humilisque susurros
      tollere de templis et aperto uiuere uoto.
      'mens bona, fama, fides', haec clare et ut audiat hospes;
      illa sibi introrsum et sub lingua murmurat: 'o si
      ebulliat patruus, praeclarum funus!' et 'o si
   <font size="2">
    10
   </font>
   sub rastro crepet argenti mihi seria dextro
      Hercule! pupillumue utinam, quem proximus heres
      inpello, expungam; nam et est scabiosus et acri
      bile tumet. Nerio iam tertia conditur uxor.'
      haec sancte ut poscas, Tiberino in gurgite mergis
   <font size="2">
    15
   </font>
   mane caput bis terque et noctem flumine purgas.
      heus age, responde (minimum est quod scire laboro)
      de Ioue quid sentis? estne ut praeponere cures
      hunc—cuinam? cuinam? uis Staio? an—scilicet haeres?
      quis potior iudex puerisue quis aptior orbis?
   <font size="2">
    20
   </font>
   hoc igitur quo tu Iouis aurem inpellere temptas
      dic agedum Staio. 'pro Iuppiter, o bone' clamet
      'Iuppiter!' at sese non clamet Iuppiter ipse?
      ignouisse putas quia, cum tonat, ocius ilex
      sulpure discutitur sacro quam tuque domusque?
   <font size="2">
    25
   </font>
   an quia non fibris ouium Ergennaque iubente
      triste iaces lucis euitandumque bidental,
      idcirco stolidam praebet tibi uellere barbam
      Iuppiter? aut quidnam est qua tu mercede deorum
      emeris auriculas? pulmone et lactibus unctis?
   <font size="2">
    30
   </font>
   ecce auia aut metuens diuum matertera cunis
      exemit puerum frontemque atque uda labella
      infami digito et lustralibus ante saliuis
      expiat, urentis oculos inhibere perita;
      tunc manibus quatit et spem macram supplice uoto
   <font size="2">
    35
   </font>
   nunc Licini in campos, nunc Crassi mittit in aedis:
      'hunc optet generum rex et regina, puellae
      hunc rapiant; quidquid calcauerit hic, rosa fiat.'
      ast ego nutrici non mando uota. negato,
      Iuppiter, haec illi, quamuis te albata rogarit.
   <font size="2">
    40
   </font>
   poscis opem neruis corpusque fidele senectae.
      esto age. sed grandes patinae tuccetaque crassa
      adnuere his superos uetuere Iouemque morantur.
      rem struere exoptas caeso boue Mercuriumque
   <font size="2">
    45
   </font>
   arcessis fibra: 'da fortunare Penatis,
      da pecus et gregibus fetum.' quo, pessime, pacto,
      tot tibi cum in flamma iunicum omenta liquescant?
      et tamen hic extis et opimo uincere ferto
      intendit: 'iam crescit ager, iam crescit ouile,
   <font size="2">
    50
   </font>
   iam dabitur, iam iam';donec deceptus et exspes
      nequiquam fundo suspiret nummus in imo.
          si tibi creterras argenti incusaque pingui
      auro dona feram, sudes et pectore laeuo
      excutiat guttas laetari praetrepidum cor.
   <font size="2">
    55
   </font>
   hinc illud subiit, auro sacras quod ouato
      perducis facies. 'nam fratres inter aenos,
      somnia pituita qui purgatissima mittunt,
      praecipui sunto sitque illis aurea barba.'
      aurum uasa Numae Saturniaque inpulit aera
   <font size="2">
    60
   </font>
   Vestalisque urnas et Tuscum fictile mutat.
      o curuae in terris animae et caelestium inanis,
      quid iuuat hoc, templis nostros inmittere mores
      et bona dis ex hac scelerata ducere pulpa?
      haec sibi corrupto casiam dissoluit oliuo,
   <font size="2">
    65
   </font>
   haec Calabrum coxit uitiato murice uellus,
      haec bacam conchae rasisse et stringere uenas
      feruentis massae crudo de puluere iussit.
      peccat et haec, peccat, uitio tamen utitur. at uos
      dicite, pontifices, in sancto quid facit aurum?
   <font size="2">
    70
   </font>
   nempe hoc quod Veneri donatae a uirgine pupae.
      quin damus id superis, de magna quod dare lance
      non possit magni Messalae lippa propago?
      conpositum ius fasque animo sanctosque recessus
      mentis et incoctum generoso pectus honesto.
   <font size="2">
    75
   </font>
   haec cedo ut admoueam templis et farre litabo.
  </p>
  <p class="shortborder">
  </p>
  <p>
   <b>
    SATVRA
    <a id="III" name="III">
     III
    </a>
   </b>
  </p>
  <p>
   Nempe haec adsidue. iam clarum mane fenestras
      intrat et angustas extendit lumine rimas.
      stertimus, indomitum quod despumare Falernum
      sufficiat, quinta dum linea tangitur umbra.
      'en quid agis? siccas insana canicula messes
   <font size="2">
    5
   </font>
   iam dudum coquit et patula pecus omne sub ulmo est'
      unus ait comitum. uerumne? itan? ocius adsit
      huc aliquis. nemon? turgescit uitrea bilis:
      findor, ut Arcadiae pecuaria rudere credas.
      iam liber et positis bicolor membrana capillis
   <font size="2">
    10
   </font>
   inque manus chartae nodosaque uenit harundo.
      tum querimur crassus calamo quod pendeat umor.
      nigra sed infusa uanescit sepia lympha,
      dilutas querimur geminet quod fistula guttas.
      o miser inque dies ultra miser, hucine rerum
   <font size="2">
    15
   </font>
   uenimus? a, cur non potius teneroque columbo
      et similis regum pueris pappare minutum
      poscis et iratus mammae lallare recusas?
      an tali studeam calamo? cui uerba? quid istas
      succinis ambages? tibi luditur. effluis amens,
   <font size="2">
    20
   </font>
   contemnere. sonat uitium percussa, maligne
      respondet uiridi non cocta fidelia limo.
      udum et molle lutum es, nunc nunc properandus et acri
      fingendus sine fine rota. sed rure paterno
      est tibi far modicum, purum et sine labe salinum
   <font size="2">
    25
   </font>
   (quid metuas?) cultrixque foci secura patella.
      hoc satis? an deceat pulmonem rumpere uentis
      stemmate quod Tusco ramum millesime ducis
      censoremue tuum uel quod trabeate salutas?
      ad populum phaleras! ego te intus et in cute noui.
   <font size="2">
    30
   </font>
   non pudet ad morem discincti uiuere Nattae.
      sed stupet hic uitio et fibris increuit opimum
      pingue, caret culpa, nescit quid perdat, et alto
      demersus summa rursus non bullit in unda.
          magne pater diuum, saeuos punire tyrannos
   <font size="2">
    35
   </font>
   haut alia ratione uelis, cum dira libido
      mouerit ingenium feruenti tincta ueneno:
      uirtutem uideant intabescantque relicta.
      anne magis Siculi gemuerunt aera iuuenci
      et magis auratis pendens laquearibus ensis
   <font size="2">
    40
   </font>
   purpureas subter ceruices terruit, 'imus,
      imus praecipites' quam si sibi dicat et intus
      palleat infelix quod proxima nesciat uxor?
          saepe oculos, memini, tangebam paruus oliuo,
      grandia si nollem morituri uerba Catonis
   <font size="2">
    45
   </font>
   discere non sano multum laudanda magistro,
      quae pater adductis sudans audiret amicis.
      iure; etenim id summum, quid dexter senio ferret,
      scire erat in uoto, damnosa canicula quantum
      raderet, angustae collo non fallier orcae,
   <font size="2">
    50
   </font>
   neu quis callidior buxum torquere flagello.
      haut tibi inexpertum curuos deprendere mores
      quaeque docet sapiens bracatis inlita Medis
      porticus, insomnis quibus et detonsa iuuentus
      inuigilat siliquis et grandi pasta polenta;
   <font size="2">
    55
   </font>
   et tibi quae Samios diduxit littera ramos
      surgentem dextro monstrauit limite callem.
      stertis adhuc laxumque caput conpage soluta
      oscitat hesternum dissutis undique malis.
      est aliquid quo tendis et in quod derigis arcum?
   <font size="2">
    60
   </font>
   an passim sequeris coruos testaque lutoque,
      securus quo pes ferat, atque ex tempore uiuis?
          elleborum frustra, cum iam cutis aegra tumebit,
      poscentis uideas; uenienti occurrite morbo,
      et quid opus Cratero magnos promittere montis?
   <font size="2">
    65
   </font>
   discite et, o miseri, causas cognoscite rerum:
      quid sumus et quidnam uicturi gignimur, ordo
      quis datus, aut metae qua mollis flexus et unde,
      quis modus argento, quid fas optare, quid asper
      utile nummus habet, patriae carisque propinquis
   <font size="2">
    70
   </font>
   quantum elargiri deceat, quem te deus esse
      iussit et humana qua parte locatus es in re.
      disce nec inuideas quod multa fidelia putet
      in locuplete penu, defensis pinguibus Vmbris,
      et piper et pernae, Marsi monumenta clientis,
   <font size="2">
    75
   </font>
   maenaque quod prima nondum defecerit orca.
          hic aliquis de gente hircosa centurionum
      dicat: 'quod sapio satis est mihi. non ego curo
      esse quod Arcesilas aerumnosique Solones
      obstipo capite et figentes lumine terram,
   <font size="2">
    80
   </font>
   murmura cum secum et rabiosa silentia rodunt
      atque exporrecto trutinantur uerba labello,
      aegroti ueteris meditantes somnia, gigni
      de nihilo nihilum, in nihilum nil posse reuerti.
      hoc est quod palles? cur quis non prandeat hoc est?'
   <font size="2">
    85
   </font>
   his populus ridet, multumque torosa iuuentus
      ingeminat tremulos naso crispante cachinnos.
          'inspice, nescio quid trepidat mihi pectus et aegris
      faucibus exsuperat grauis halitus, inspice sodes'
      qui dicit medico, iussus requiescere, postquam
   <font size="2">
    90
   </font>
   tertia conpositas uidit nox currere uenas,
      de maiore domo modice sitiente lagoena
      lenia loturo sibi Surrentina rogabit.
      'heus bone, tu palles.' 'nihil est.' 'uideas tamen istuc,
      quidquid id est. surgit tacite tibi lutea pellis.'
   <font size="2">
    95
   </font>
   'at tu deterius palles, ne sis mihi tutor.
      iam pridem hunc sepeli; tu restas.' 'perge, tacebo.'
      turgidus hic epulis atque albo uentre lauatur,
      gutture sulpureas lente exhalante mefites.
      sed tremor inter uina subit calidumque trientem
   <font size="2">
    100
   </font>
   excutit e manibus, dentes crepuere retecti,
      uncta cadunt laxis tunc pulmentaria labris.
      hinc tuba, candelae, tandemque beatulus alto
      conpositus lecto crassisque lutatus amomis
      in portam rigidas calces extendit. at illum
   <font size="2">
    105
   </font>
   hesterni capite induto subiere Quirites.
          'tange, miser, uenas et pone in pectore dextram;
      nil calet hic. summosque pedes attinge manusque;
      non frigent.' uisa est si forte pecunia, siue
      candida uicini subrisit molle puella,
   <font size="2">
    110
   </font>
   cor tibi rite salit? positum est algente catino
      durum holus et populi cribro decussa farina:
      temptemus fauces; tenero latet ulcus in ore
      putre quod haut deceat plebeia radere beta.
      alges, cum excussit membris timor albus aristas;
   <font size="2">
    115
   </font>
   nunc face supposita feruescit sanguis et ira
      scintillant oculi, dicisque facisque quod ipse
      non sani esse hominis non sanus iuret Orestes.
  </p>
  <p class="shortborder">
  </p>
  <p>
   <b>
    SATVRA
    <a id="IV" name="IV">
     IV
    </a>
   </b>
  </p>
  <p>
   'Rem populi tractas?' (barbatum haec crede magistrum
      dicere, sorbitio tollit quem dira cicutae)
      'quo fretus? dic hoc, magni pupille Pericli.
      scilicet ingenium et rerum prudentia uelox
      ante pilos uenit, dicenda tacendaue calles.
   <font size="2">
    5
   </font>
   ergo ubi commota feruet plebecula bile,
      fert animus calidae fecisse silentia turbae
      maiestate manus. quid deinde loquere? "Quirites,
      hoc puta non iustum est, illud male, rectius illud."
      scis etenim iustum gemina suspendere lance
   <font size="2">
    10
   </font>
   ancipitis librae, rectum discernis ubi inter
      curua subit uel cum fallit pede regula uaro,
      et potis es nigrum uitio praefigere theta.
      quin tu igitur summa nequiquam pelle decorus
      ante diem blando caudam iactare popello
   <font size="2">
    15
   </font>
   desinis, Anticyras melior sorbere meracas?
      quae tibi summa boni est? uncta uixisse patella
      semper et adsiduo curata cuticula sole?
      expecta, haut aliud respondeat haec anus. i nunc,
      "Dinomaches ego sum" suffla, "sum candidus." esto,
   <font size="2">
    20
   </font>
   dum ne deterius sapiat pannucia Baucis,
      cum bene discincto cantauerit ocima uernae.'
          ut nemo in sese temptat descendere, nemo,
      sed praecedenti spectatur mantica tergo!
      quaesieris 'nostin Vettidi praedia?' 'cuius?'
   <font size="2">
    25
   </font>
   'diues arat Curibus quantum non miluus errat.'
      'hunc ais, hunc dis iratis genioque sinistro,
      qui, quandoque iugum pertusa ad compita figit,
      seriolae ueterem metuens deradere limum
      ingemit "hoc bene sit" tunicatum cum sale mordens
   <font size="2">
    30
   </font>
   cepe et farratam pueris plaudentibus ollam
      pannosam faecem morientis sorbet aceti?'
      at si unctus cesses et figas in cute solem,
      est prope te ignotus cubito qui tangat et acre
      despuat: 'hi mores! penemque arcanaque lumbi
   <font size="2">
    35
   </font>
   runcantem populo marcentis pandere uuluas.
      tum, cum maxillis balanatum gausape pectas,
      inguinibus quare detonsus gurgulio extat?
      quinque palaestritae licet haec plantaria uellant
      elixasque nates labefactent forcipe adunca,
   <font size="2">
    40
   </font>
   non tamen ista filix ullo mansuescit aratro.'
          caedimus inque uicem praebemus crura sagittis.
      uiuitur hoc pacto, sic nouimus. ilia subter
      caecum uulnus habes, sed lato balteus auro
      praetegit. ut mauis, da uerba et decipe neruos,
   <font size="2">
    45
   </font>
   si potes. 'egregium cum me uicinia dicat,
      non credam?' uiso si palles, inprobe, nummo,
      si facis in penem quidquid tibi uenit, amarum
      si puteal multa cautus uibice flagellas,
      nequiquam populo bibulas donaueris aures.
   <font size="2">
    50
   </font>
   respue quod non es; tollat sua munera cerdo.
      tecum habita: noris quam sit tibi curta supellex.
  </p>
  <p class="shortborder">
  </p>
  <p>
   <b>
    SATVRA
    <a id="V" name="V">
     V
    </a>
   </b>
  </p>
  <p>
   Vatibus hic mos est, centum sibi poscere uoces,
      centum ora et linguas optare in carmina centum,
      fabula seu maesto ponatur hianda tragoedo,
      uolnera seu Parthi ducentis ab inguine ferrum.
      'quorsum haec? aut quantas robusti carminis offas
   <font size="2">
    5
   </font>
   ingeris, ut par sit centeno gutture niti?
      grande locuturi nebulas Helicone legunto,
      si quibus aut Procnes aut si quibus olla Thyestae
      feruebit saepe insulso cenanda Glyconi.
      tu neque anhelanti, coquitur dum massa camino,
   <font size="2">
    10
   </font>
   folle premis uentos nec clauso murmure raucus
      nescio quid tecum graue cornicaris inepte
      nec scloppo tumidas intendis rumpere buccas.
      uerba togae sequeris iunctura callidus acri,
      ore teres modico, pallentis radere mores
   <font size="2">
    15
   </font>
   doctus et ingenuo culpam defigere ludo.
      hinc trahe quae dicis mensasque relinque Mycenis
      cum capite et pedibus plebeiaque prandia noris.'
      non equidem hoc studeo, pullatis ut mihi nugis
      pagina turgescat dare pondus idonea fumo.
   <font size="2">
    20
   </font>
   secrete loquimur. tibi nunc hortante Camena
      excutienda damus praecordia, quantaque nostrae
      pars tua sit, Cornute, animae, tibi, dulcis amice,
      ostendisse iuuat. pulsa, dinoscere cautus
      quid solidum crepet et pictae tectoria linguae.
   <font size="2">
    25
   </font>
   hic ego centenas ausim deposcere fauces,
      ut quantum mihi te sinuoso in pectore fixi
      uoce traham pura, totumque hoc uerba resignent
      quod latet arcana non enarrabile fibra.
          cum primum pauido custos mihi purpura cessit
   <font size="2">
    30
   </font>
   bullaque subcinctis Laribus donata pependit,
      cum blandi comites totaque inpune Subura
      permisit sparsisse oculos iam candidus umbo,
      cumque iter ambiguum est et uitae nescius error
      diducit trepidas ramosa in compita mentes,
   <font size="2">
    35
   </font>
   me tibi supposui. teneros tu suscipis annos
      Socratico, Cornute, sinu. tum fallere sollers
      adposita intortos extendit regula mores
      et premitur ratione animus uincique laborat
      artificemque tuo ducit sub pollice uoltum.
   <font size="2">
    40
   </font>
   tecum etenim longos memini consumere soles
      et tecum primas epulis decerpere noctes.
      unum opus et requiem pariter disponimus ambo
      atque uerecunda laxamus seria mensa.
      non equidem hoc dubites, amborum foedere certo
   <font size="2">
    45
   </font>
   consentire dies et ab uno sidere duci.
      nostra uel aequali suspendit tempora Libra
      Parca tenax ueri, seu nata fidelibus hora
      diuidit in Geminos concordia fata duorum
      Saturnumque grauem nostro Ioue frangimus una,
   <font size="2">
    50
   </font>
   nescio quod certe est quod me tibi temperat astrum.
          mille hominum species et rerum discolor usus;
      uelle suum cuique est nec uoto uiuitur uno.
      mercibus hic Italis mutat sub sole recenti
      rugosum piper et pallentis grana cumini,
   <font size="2">
    55
   </font>
   hic satur inriguo mauult turgescere somno,
      hic campo indulget, hunc alea decoquit, ille
      in uenerem putris; sed cum lapidosa cheragra
      fregerit articulos ueteris ramalia fagi,
      tunc crassos transisse dies lucemque palustrem
   <font size="2">
    60
   </font>
   et sibi iam seri uitam ingemuere relictam.
      at te nocturnis iuuat inpallescere chartis;
      cultor enim iuuenum purgatas inseris aures
      fruge Cleanthea. petite hinc, puerique senesque,
      finem animo certum miserisque uiatica canis.
   <font size="2">
    65
   </font>
   'cras hoc fiet.' idem cras fiat. 'quid? quasi magnum
      nempe diem donas!' sed cum lux altera uenit,
      iam cras hesternum consumpsimus; ecce aliud cras
      egerit hos annos et semper paulum erit ultra.
      nam quamuis prope te, quamuis temone sub uno
   <font size="2">
    70
   </font>
   uertentem sese frustra sectabere canthum,
      cum rota posterior curras et in axe secundo.
          libertate opus est. non hac, ut quisque Velina
      Publius emeruit, scabiosum tesserula far
      possidet. heu steriles ueri, quibus una Quiritem
   <font size="2">
    75
   </font>
   uertigo facit! hic Dama est non tresis agaso,
      uappa lippus et in tenui farragine mendax.
      uerterit hunc dominus, momento turbinis exit
      Marcus Dama. papae! Marco spondente recusas
      credere tu nummos? Marco sub iudice palles?
   <font size="2">
    80
   </font>
   Marcus dixit, ita est. adsigna, Marce, tabellas.
      haec mera libertas, hoc nobis pillea donant.
      'an quisquam est alius liber, nisi ducere uitam
      cui licet ut libuit? licet ut uolo uiuere, non sum
      liberior Bruto?' 'mendose colligis' inquit
   <font size="2">
    85
   </font>
   Stoicus hic aurem mordaci lotus aceto,
      'hoc relicum accipio, "licet" illud et "ut uolo" tolle.'
      'uindicta postquam meus a praetore recessi,
      cur mihi non liceat, iussit quodcumque uoluntas,
      excepto siquid Masuri rubrica uetabit?'
   <font size="2">
    90
   </font>
   disce, sed ira cadat naso rugosaque sanna,
      dum ueteres auias tibi de pulmone reuello.
      non praetoris erat stultis dare tenuia rerum
      officia atque usum rapidae permittere uitae;
      sambucam citius caloni aptaueris alto.
   <font size="2">
    95
   </font>
   stat contra ratio et secretam garrit in aurem,
      ne liceat facere id quod quis uitiabit agendo.
      publica lex hominum naturaque continet hoc fas,
      ut teneat uetitos inscitia debilis actus.
      diluis elleborum, certo conpescere puncto
   <font size="2">
    100
   </font>
   nescius examen? uetat hoc natura medendi.
      nauem si poscat sibi peronatus arator
      luciferi rudis, exclamet Melicerta perisse
      frontem de rebus. tibi recto uiuere talo
      ars dedit et ueris speciem dinoscere calles,
   <font size="2">
    105
   </font>
   ne qua subaerato mendosum tinniat auro?
      quaeque sequenda forent quaeque euitanda uicissim,
      illa prius creta, mox haec carbone notasti?
      es modicus uoti, presso lare, dulcis amicis?
      iam nunc adstringas, iam nunc granaria laxes,
   <font size="2">
    110
   </font>
   inque luto fixum possis transcendere nummum
      nec gluttu sorbere saliuam Mercurialem?
      'haec mea sunt, teneo' cum uere dixeris, esto
      liberque ac sapiens praetoribus ac Ioue dextro.
      sin tu, cum fueris nostrae paulo ante farinae.
   <font size="2">
    115
   </font>
   pelliculam ueterem retines et fronte politus
      astutam uapido seruas in pectore uolpem,
      quae dederam supra relego funemque reduco.
      nil tibi concessit ratio; digitum exere, peccas,
      et quid tam paruum est? sed nullo ture litabis,
   <font size="2">
    120
   </font>
   haereat in stultis breuis ut semuncia recti.
      haec miscere nefas nec, cum sis cetera fossor,
      tris tantum ad numeros Satyrum moueare Bathylli.
      'liber ego.' unde datum hoc sumis, tot subdite rebus?
      an dominum ignoras nisi quem uindicta relaxat?
   <font size="2">
    125
   </font>
   'i, puer, et strigiles Crispini ad balnea defer'
      si increpuit, 'cessas nugator?', seruitium acre
      te nihil inpellit nec quicquam extrinsecus intrat
      quod neruos agitet; sed si intus et in iecore aegro
      nascuntur domini, qui tu inpunitior exis
   <font size="2">
    130
   </font>
   atque hic quem ad strigilis scutica et metus egit erilis?
          mane piger stertis. 'surge' inquit Auaritia, 'eia
      surge.' negas. instat. 'surge' inquit. 'non queo.' 'surge.'    
      'et quid agam?' 'rogat! en saperdas aduehe Ponto,
      castoreum, stuppas, hebenum, tus, lubrica Coa.
   <font size="2">
    135
   </font>
   tolle recens primus piper et sitiente camelo.
      uerte aliquid; iura.' 'sed Iuppiter audiet.' 'eheu,
      baro, regustatum digito terebrare salinum
      contentus perages, si uiuere cum Ioue tendis.'
      iam pueris pellem succinctus et oenophorum aptas.
   <font size="2">
    140
   </font>
   ocius ad nauem! nihil obstat quin trabe uasta
      Aegaeum rapias, ni sollers Luxuria ante
      seductum moneat: 'quo deinde, insane, ruis, quo?
      quid tibi uis? calido sub pectore mascula bilis
      intumuit quam non extinxerit urna cicutae?
   <font size="2">
    145
   </font>
   tu mare transilias? tibi torta cannabe fulto
      cena sit in transtro Veiientanumque rubellum
      exhalet uapida laesum pice sessilis obba?
      quid petis? ut nummi, quos hic quincunce modesto
      nutrieras, pergant auidos sudare deunces?
   <font size="2">
    150
   </font>
   indulge genio, carpamus dulcia, nostrum est
      quod uiuis, cinis et manes et fabula fies,
      uiue memor leti, fugit hora, hoc quod loquor inde est.'
      en quid agis? duplici in diuersum scinderis hamo.
      huncine an hunc sequeris? subeas alternus oportet
   <font size="2">
    155
   </font>
   ancipiti obsequio dominos, alternus oberres.
      nec tu, cum obstiteris semel instantique negaris
      parere imperio, 'rupi iam uincula' dicas;
      nam et luctata canis nodum abripit, et tamen illi,
      cum fugit, a collo trahitur pars longa catenae.
   <font size="2">
    160
   </font>
   'Daue, cito, hoc credas iubeo, finire dolores
      praeteritos meditor' (crudum Chaerestratus unguem
      adrodens ait haec). 'an siccis dedecus obstem
      cognatis? an rem patriam rumore sinistro
      limen ad obscenum frangam, dum Chrysidis udas
   <font size="2">
    165
   </font>
   ebrius ante fores extincta cum face canto?'
      'euge, puer, sapias, dis depellentibus agnam
      percute.' 'sed censen plorabit, Daue, relicta?'
      'nugaris. solea, puer, obiurgabere rubra,
      ne trepidare uelis atque artos rodere casses.
   <font size="2">
    170
   </font>
   nunc ferus et uiolens; at, si uocet, haut mora dicas
      "quidnam igitur faciam? nec nunc, cum arcessat et ultro
      supplicet, accedam?" si totus et integer illinc
      exieras, nec nunc.' hic hic quod quaerimus, hic est,
      non in festuca, lictor quam iactat ineptus.
   <font size="2">
    175
   </font>
   ius habet ille sui, palpo quem ducit hiantem
      cretata Ambitio? uigila et cicer ingere large
      rixanti populo, nostra ut Floralia possint
      aprici meminisse senes. quid pulchrius? at cum
      Herodis uenere dies unctaque fenestra
   <font size="2">
    180
   </font>
   dispositae pinguem nebulam uomuere lucernae
      portantes uiolas rubrumque amplexa catinum
      cauda natat thynni, tumet alba fidelia uino,
      labra moues tacitus recutitaque sabbata palles.
      tum nigri lemures ouoque pericula rupto,
   <font size="2">
    185
   </font>
   tum grandes galli et cum sistro lusca sacerdos
      incussere deos inflantis corpora, si non
      praedictum ter mane caput gustaueris ali.
      dixeris haec inter uaricosos centuriones,
      continuo crassum ridet Pulfenius ingens
   <font size="2">
    190
   </font>
   et centum Graecos curto centusse licetur.
  </p>
  <p class="shortborder">
  </p>
  <p>
   <b>
    SATVRA
    <a id="VI" name="VI">
     VI
    </a>
   </b>
  </p>
  <p>
   Admouit iam bruma foco te, Basse, Sabino?
      iamne lyra et tetrico uiuunt tibi pectine chordae?
      mire opifex numeris ueterum primordia uocum
      atque marem strepitum fidis intendisse Latinae,
      mox iuuenes agitare iocos et pollice honesto
   <font size="2">
    5
   </font>
   egregius lusisse senex. mihi nunc Ligus ora
      intepet hibernatque meum mare, qua latus ingens
      dant scopuli et multa litus se ualle receptat.
      'Lunai portum, est operae, cognoscite, ciues.'
      cor iubet hoc Enni, postquam destertuit esse
   <font size="2">
    10
   </font>
   Maeonides Quintus pauone ex Pythagoreo.
      hic ego securus uolgi et quid praeparet auster
      infelix pecori, securus et angulus ille
      uicini nostro quia pinguior, etsi adeo omnes
      ditescant orti peioribus, usque recusem
   <font size="2">
    15
   </font>
   curuus ob id minui senio aut cenare sine uncto
      et signum in uapida naso tetigisse lagoena.
      discrepet his alius. geminos, horoscope, uaro
      producis genio: solis natalibus est qui
      tinguat holus siccum muria uafer in calice empta,
   <font size="2">
    20
   </font>
   ipse sacrum inrorans patinae piper; hic bona dente
      grandia magnanimus peragit puer. utar ego, utar,
      nec rhombos ideo libertis ponere lautus
      nec tenuis sollers turdarum nosse saliuas.
      messe tenus propria uiue et granaria (fas est)
   <font size="2">
    25
   </font>
   emole. quid metuas? occa et seges altera in herba est.
      at uocat officium, trabe rupta Bruttia saxa
      prendit amicus inops remque omnem surdaque uota
      condidit Ionio, iacet ipse in litore et una
      ingentes de puppe dei iamque obuia mergis
   <font size="2">
    30
   </font>
   costa ratis lacerae; nunc et de caespite uiuo
      frange aliquid, largire inopi, ne pictus oberret
      caerulea in tabula. sed cenam funeris heres
      negleget iratus quod rem curtaueris; urnae
      ossa inodora dabit, seu spirent cinnama surdum
   <font size="2">
    35
   </font>
   seu ceraso peccent casiae nescire paratus.
      'tune bona incolumis minuas?' et Bestius urguet
      doctores Graios: 'ita fit; postquam sapere urbi
      cum pipere et palmis uenit nostrum hoc maris expers,
      fenisecae crasso uitiarunt unguine pultes.'
   <font size="2">
    40
   </font>
   haec cinere ulterior metuas? at tu, meus heres
      quisquis eris, paulum a turba seductior audi.
      o bone, num ignoras? missa est a Caesare laurus
      insignem ob cladem Germanae pubis et aris
      frigidus excutitur cinis ac iam postibus arma,
   <font size="2">
    45
   </font>
   iam chlamydas regum, iam lutea gausapa captis
      essedaque ingentesque locat Caesonia Rhenos.
      dis igitur genioque ducis centum paria ob res
      egregie gestas induco. quis uetat? aude.
      uae, nisi coniues. oleum artocreasque popello
   <font size="2">
    50
   </font>
   largior. an prohibes? dic clare. 'non adeo' inquis
      'exossatus ager iuxta est.' age, si mihi nulla
      iam reliqua ex amitis, patruelis nulla, proneptis
      nulla manet patrui, sterilis matertera uixit
      deque auia nihilum superest, accedo Bouillas
   <font size="2">
    55
   </font>
   cliuumque ad Virbi, praesto est mihi Manius heres.
      'progenies terrae?' quaere ex me quis mihi quartus
      sit pater: haut prompte, dicam tamen; adde etiam unum,
      unum etiam: terrae est iam filius et mihi ritu
      Manius hic generis prope maior auunculus exit.
   <font size="2">
    60
   </font>
   qui prior es, cur me in decursu lampada poscis?
      sum tibi Mercurius; uenio deus huc ego ut ille
      pingitur. an renuis? uis tu gaudere relictis?
      'dest aliquid summae.' minui mihi, sed tibi totum est
      quidquid id est. ubi sit, fuge quaerere, quod mihi quondam
   <font size="2">
    65
   </font>
   legarat Tadius, neu dicta, 'pone paterna,
      fenoris accedat merces, hinc exime sumptus,
      quid relicum est?' relicum? nunc nunc inpensius ungue,
      ungue, puer, caules. mihi festa luce coquatur
      urtica et fissa fumosum sinciput aure,
   <font size="2">
    70
   </font>
   ut tuus iste nepos olim satur anseris extis,
      cum morosa uago singultiet inguine uena,
      patriciae inmeiat uoluae? mihi trama figurae
      sit reliqua, ast illi tremat omento popa uenter?
          uende animam lucro, mercare atque excute sollers
   <font size="2">
    75
   </font>
   omne latus mundi, ne sit praestantior alter
      Cappadocas rigida pinguis plausisse catasta,
      rem duplica. 'feci; iam triplex, iam mihi quarto,
      iam decies redit in rugam. depunge ubi sistam,
      inuentus, Chrysippe, tui finitor acerui.'
   <font size="2">
    80
   </font>
  </p>
  <p class="border">
  </p>
 </body>
</div>