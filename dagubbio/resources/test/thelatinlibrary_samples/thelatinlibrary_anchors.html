<html><head>
		<title>
			Persius
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class="pagehead">A. PERSI FLACCI SATVRAE
</p>

<p class="smallborder"></p>
<p class="margin">
<a href="#I">I</a>&nbsp;&nbsp;&nbsp;&nbsp;<a href="#II">II</a>&nbsp;&nbsp;&nbsp;&nbsp;<a href="#III">III</a>&nbsp;&nbsp;&nbsp;&nbsp;<a href="#IV">IV</a>&nbsp;&nbsp;&nbsp;&nbsp;<a href="#V">V</a>&nbsp;&nbsp;&nbsp;&nbsp;<a href="#VI">VI</a>
</p>

<p class="smallborder"></p>

<p>
<b>PROLOGVS</b>
</p>

<p>Nec fonte labra prolui caballino<br>
nec in bicipiti somniasse Parnaso<br>
memini, ut repente sic poeta prodirem.<br>
Heliconidasque pallidamque Pirenen<br>
illis remitto quorum imagines lambunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
hederae sequaces; ipse semipaganus<br>
ad sacra uatum carmen adfero nostrum.<br>
quis expediuit psittaco suum 'chaere'<br>
picamque docuit nostra uerba conari?<br>
magister artis ingenique largitor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
uenter, negatas artifex sequi uoces.<br>
quod si dolosi spes refulserit nummi,<br>
coruos poetas et poetridas picas<br>
cantare credas Pegaseium nectar.
</p>

<p class="shortborder"></p>

<p>
<b> SATVRA<a name="I"> I</a></b>
</p>

<p>
O curas hominum! o quantum est in rebus inane!<br>
'quis leget haec?' min tu istud ais? nemo hercule. 'nemo?'<br>
uel duo uel nemo. 'turpe et miserabile.' quare?<br>
ne mihi Polydamas et Troiades Labeonem<br>
praetulerint? nugae. non, si quid turbida Roma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
eleuet, accedas examenue inprobum in illa<br>
castiges trutina nec te quaesiueris extra.<br>
nam Romae quis non—a, si fas dicere—sed fas<br>
tum cum ad canitiem et nostrum istud uiuere triste<br>
aspexi ac nucibus facimus quaecumque relictis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
cum sapimus patruos. tunc tunc—ignoscite (nolo,<br>
quid faciam?) sed sum petulanti splene—cachinno.<br>
&nbsp;&nbsp;&nbsp;&nbsp;scribimus inclusi, numeros ille, hic pede liber,<br>
grande aliquid quod pulmo animae praelargus anhelet.<br>
scilicet haec populo pexusque togaque recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
et natalicia tandem cum sardonyche albus<br>
sede leges celsa, liquido cum plasmate guttur<br>
mobile conlueris, patranti fractus ocello.<br>
tunc neque more probo uideas nec uoce serena<br>
ingentis trepidare Titos, cum carmina lumbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
intrant et tremulo scalpuntur ubi intima uersu.<br>
tun, uetule, auriculis alienis colligis escas,<br>
articulis quibus et dicas cute perditus 'ohe'?<br>
'quo didicisse, nisi hoc fermentum et quae semel intus<br>
innata est rupto iecore exierit caprificus?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
en pallor seniumque! o mores, usque adeone<br>
scire tuum nihil est nisi te scire hoc sciat alter?<br>
'at pulchrum est digito monstrari et dicier "hic est."<br>
ten cirratorum centum dictata fuisse<br>
pro nihilo pendes?' ecce inter pocula quaerunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
Romulidae saturi quid dia poemata narrent.   <br>
hic aliquis, cui circum umeros hyacinthina laena est,<br>
rancidulum quiddam balba de nare locutus<br>
Phyllidas, Hypsipylas, uatum et plorabile siquid,<br>
eliquat ac tenero subplantat uerba palato.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
adsensere uiri: nunc non cinis ille poetae<br>
felix? non leuior cippus nunc inprimit ossa?<br>
laudant conuiuae: nunc non e manibus illis,<br>
nunc non e tumulo fortunataque fauilla<br>
nascentur uiolae? 'rides' ait 'et nimis uncis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
naribus indulges. an erit qui uelle recuset<br>
os populi meruisse et cedro digna locutus<br>
linquere nec scombros metuentia carmina nec tus?'<br>
&nbsp;&nbsp;&nbsp;&nbsp;quisquis es, o modo quem ex aduerso dicere feci,<br>
non ego cum scribo, si forte quid aptius exit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
quando haec rara auis est, si quid tamen aptius exit,<br>
laudari metuam; neque enim mihi cornea fibra est.<br>
sed recti finemque extremumque esse recuso<br>
'euge' tuum et 'belle.' nam 'belle' hoc excute totum:<br>
quid non intus habet? non hic est Ilias Atti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
ebria ueratro? non siqua elegidia crudi<br>
dictarunt proceres? non quidquid denique lectis<br>
scribitur in citreis? calidum scis ponere sumen,<br>
scis comitem horridulum trita donare lacerna,<br>
et 'uerum' inquis 'amo, uerum mihi dicite de me.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
qui pote? uis dicam? nugaris, cum tibi, calue,<br>
pinguis aqualiculus propenso sesquipede extet.<br>
o Iane, a tergo quem nulla ciconia pinsit   <br>
nec manus auriculas imitari mobilis albas<br>
nec linguae quantum sitiat canis Apula tantae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font><br>
uos, o patricius sanguis, quos uiuere fas est<br>
occipiti caeco, posticae occurrite sannae.<br>
&nbsp;&nbsp;&nbsp;&nbsp;'quis populi sermo est? quis enim nisi carmina molli<br>
nunc demum numero fluere, ut per leue seueros<br>
effundat iunctura unguis? scit tendere uersum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">65</font><br>
non secus ac si oculo rubricam derigat uno.<br>
siue opus in mores, in luxum, in prandia regum<br>
dicere, res grandes nostro dat Musa poetae.'<br>
ecce modo heroas sensus adferre docemus<br>
nugari solitos Graece, nec ponere lucum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">70</font><br>
artifices nec rus saturum laudare, ubi corbes<br>
et focus et porci et fumosa Palilia feno,<br>
unde Remus sulcoque terens dentalia, Quinti,<br>
cum trepida ante boues dictatorem induit uxor<br>
et tua aratra domum lictor tulit—euge poeta!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">75</font><br>
'est nunc Brisaei quem uenosus liber Acci,<br>
sunt quos Pacuuiusque et uerrucosa moretur<br>
Antiopa aerumnis cor luctificabile fulta?'<br>
hos pueris monitus patres infundere lippos<br>
cum uideas, quaerisne unde haec sartago loquendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">80</font><br>
uenerit in linguas, unde istud dedecus in quo<br>
trossulus exultat tibi per subsellia leuis?<br>
nilne pudet capiti non posse pericula cano<br>
pellere quin tepidum hoc optes audire 'decenter'?<br>
'fur es' ait Pedio. Pedius quid? crimina rasis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">85</font><br>
librat in antithetis, doctas posuisse figuras   <br>
laudatur: 'bellum hoc.' hoc bellum? an, Romule, ceues?<br>
men moueat? quippe, et, cantet si naufragus, assem<br>
protulerim? cantas, cum fracta te in trabe pictum<br>
ex umero portes? uerum nec nocte paratum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">90</font><br>
plorabit qui me uolet incuruasse querella.<br>
&nbsp;&nbsp;&nbsp;&nbsp;'sed numeris decor est et iunctura addita crudis.<br>
cludere sic uersum didicit "Berecyntius Attis"<br>
et "qui caeruleum dirimebat Nerea delphin,"<br>
sic "costam longo subduximus Appennino."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">95</font><br>
"Arma uirum", nonne hoc spumosum et cortice pingui<br>
ut ramale uetus uegrandi subere coctum?'<br>
quidnam igitur tenerum et laxa ceruice legendum?<br>
'torua Mimalloneis inplerunt cornua bombis,<br>
et raptum uitulo caput ablatura superbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">100</font><br>
Bassaris et lyncem Maenas flexura corymbis<br>
euhion ingeminat, reparabilis adsonat echo.'<br>
haec fierent si testiculi uena ulla paterni<br>
uiueret in nobis? summa delumbe saliua<br>
hoc natat in labris et in udo est Maenas et Attis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">105</font><br>
nec pluteum caedit nec demorsos sapit unguis.<br>
&nbsp;&nbsp;&nbsp;&nbsp;'sed quid opus teneras mordaci radere uero<br>
auriculas? uide sis ne maiorum tibi forte<br>
limina frigescant: sonat hic de nare canina<br>
littera.' per me equidem sint omnia protinus alba;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">110</font><br>
nil moror. euge omnes, omnes bene, mirae eritis res.<br>
hoc iuuat? 'hic' inquis 'ueto quisquam faxit oletum.'   <br>
pinge duos anguis: 'pueri, sacer est locus, extra<br>
meiite.' discedo. secuit Lucilius urbem,<br>
te Lupe, te Muci, et genuinum fregit in illis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">115</font><br>
omne uafer uitium ridenti Flaccus amico<br>
tangit et admissus circum praecordia ludit,<br>
callidus excusso populum suspendere naso.<br>
me muttire nefas? nec clam? nec cum scrobe? nusquam?<br>
hic tamen infodiam. uidi, uidi ipse, libelle:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">120</font><br>
auriculas asini quis non habet? hoc ego opertum,<br>
hoc ridere meum, tam nil, nulla tibi uendo<br>
Iliade. audaci quicumque adflate Cratino<br>
iratum Eupolidem praegrandi cum sene palles,<br>
aspice et haec, si forte aliquid decoctius audis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">125</font><br>
inde uaporata lector mihi ferueat aure,<br>
non hic qui in crepidas Graiorum ludere gestit<br>
sordidus et lusco qui possit dicere 'lusce,'<br>
sese aliquem credens Italo quod honore supinus<br>
fregerit heminas Arreti aedilis iniquas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">130</font><br>
nec qui abaco numeros et secto in puluere metas<br>
scit risisse uafer, multum gaudere paratus<br>
si cynico barbam petulans nonaria uellat.<br>
his mane edictum, post prandia Callirhoen do.
</p>

<p class="shortborder"></p>

<p>
<b> SATVRA <a name="II"> II</a></b>
</p>

<p>
Hunc, Macrine, diem numera meliore lapillo,<br>
qui tibi labentis apponet candidus annos.<br>
funde merum genio. non tu prece poscis emaci<br>
quae nisi seductis nequeas committere diuis;<br>
at bona pars procerum tacita libabit acerra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
haut cuiuis promptum est murmurque humilisque susurros<br>
tollere de templis et aperto uiuere uoto.<br>
'mens bona, fama, fides', haec clare et ut audiat hospes;<br>
illa sibi introrsum et sub lingua murmurat: 'o si<br>
ebulliat patruus, praeclarum funus!' et 'o si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
sub rastro crepet argenti mihi seria dextro<br>
Hercule! pupillumue utinam, quem proximus heres<br>
inpello, expungam; nam et est scabiosus et acri<br>
bile tumet. Nerio iam tertia conditur uxor.'<br>
haec sancte ut poscas, Tiberino in gurgite mergis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
mane caput bis terque et noctem flumine purgas.<br>
heus age, responde (minimum est quod scire laboro)<br>
de Ioue quid sentis? estne ut praeponere cures<br>
hunc—cuinam? cuinam? uis Staio? an—scilicet haeres?<br>
quis potior iudex puerisue quis aptior orbis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
hoc igitur quo tu Iouis aurem inpellere temptas<br>
dic agedum Staio. 'pro Iuppiter, o bone' clamet<br>
'Iuppiter!' at sese non clamet Iuppiter ipse?<br>
ignouisse putas quia, cum tonat, ocius ilex<br>
sulpure discutitur sacro quam tuque domusque?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
an quia non fibris ouium Ergennaque iubente<br>
triste iaces lucis euitandumque bidental,<br>
idcirco stolidam praebet tibi uellere barbam<br>
Iuppiter? aut quidnam est qua tu mercede deorum<br>
emeris auriculas? pulmone et lactibus unctis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;ecce auia aut metuens diuum matertera cunis<br>
exemit puerum frontemque atque uda labella<br>
infami digito et lustralibus ante saliuis<br>
expiat, urentis oculos inhibere perita;<br>
tunc manibus quatit et spem macram supplice uoto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
nunc Licini in campos, nunc Crassi mittit in aedis:<br>
'hunc optet generum rex et regina, puellae<br>
hunc rapiant; quidquid calcauerit hic, rosa fiat.'<br>
ast ego nutrici non mando uota. negato,<br>
Iuppiter, haec illi, quamuis te albata rogarit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
&nbsp;&nbsp;&nbsp;&nbsp;poscis opem neruis corpusque fidele senectae.<br>
esto age. sed grandes patinae tuccetaque crassa<br>
adnuere his superos uetuere Iouemque morantur.<br>
rem struere exoptas caeso boue Mercuriumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
arcessis fibra: 'da fortunare Penatis,<br>
da pecus et gregibus fetum.' quo, pessime, pacto,<br>
tot tibi cum in flamma iunicum omenta liquescant?<br>
et tamen hic extis et opimo uincere ferto<br>
intendit: 'iam crescit ager, iam crescit ouile,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
iam dabitur, iam iam';donec deceptus et exspes<br>
nequiquam fundo suspiret nummus in imo.<br>
&nbsp;&nbsp;&nbsp;&nbsp;si tibi creterras argenti incusaque pingui<br>
auro dona feram, sudes et pectore laeuo<br>
excutiat guttas laetari praetrepidum cor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
hinc illud subiit, auro sacras quod ouato   <br>
perducis facies. 'nam fratres inter aenos,<br>
somnia pituita qui purgatissima mittunt,<br>
praecipui sunto sitque illis aurea barba.'<br>
aurum uasa Numae Saturniaque inpulit aera&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font><br>
Vestalisque urnas et Tuscum fictile mutat.<br>
o curuae in terris animae et caelestium inanis,<br>
quid iuuat hoc, templis nostros inmittere mores<br>
et bona dis ex hac scelerata ducere pulpa?<br>
haec sibi corrupto casiam dissoluit oliuo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">65</font><br>
haec Calabrum coxit uitiato murice uellus,<br>
haec bacam conchae rasisse et stringere uenas<br>
feruentis massae crudo de puluere iussit.<br>
peccat et haec, peccat, uitio tamen utitur. at uos<br>
dicite, pontifices, in sancto quid facit aurum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">70</font><br>
nempe hoc quod Veneri donatae a uirgine pupae.<br>
quin damus id superis, de magna quod dare lance<br>
non possit magni Messalae lippa propago?<br>
conpositum ius fasque animo sanctosque recessus<br>
mentis et incoctum generoso pectus honesto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">75</font><br>
haec cedo ut admoueam templis et farre litabo.<br>
<br>

</p>

<p class="shortborder"></p>

<p>
<b> SATVRA<a name="III"> III</a></b>
</p>

<p>
Nempe haec adsidue. iam clarum mane fenestras<br>
intrat et angustas extendit lumine rimas.<br>
stertimus, indomitum quod despumare Falernum<br>
sufficiat, quinta dum linea tangitur umbra.<br>
'en quid agis? siccas insana canicula messes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
iam dudum coquit et patula pecus omne sub ulmo est'   <br>
unus ait comitum. uerumne? itan? ocius adsit<br>
huc aliquis. nemon? turgescit uitrea bilis:<br>
findor, ut Arcadiae pecuaria rudere credas.<br>
iam liber et positis bicolor membrana capillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
inque manus chartae nodosaque uenit harundo.<br>
tum querimur crassus calamo quod pendeat umor.<br>
nigra sed infusa uanescit sepia lympha,<br>
dilutas querimur geminet quod fistula guttas.<br>
o miser inque dies ultra miser, hucine rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
uenimus? a, cur non potius teneroque columbo<br>
et similis regum pueris pappare minutum<br>
poscis et iratus mammae lallare recusas?<br>
an tali studeam calamo? cui uerba? quid istas<br>
succinis ambages? tibi luditur. effluis amens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
contemnere. sonat uitium percussa, maligne<br>
respondet uiridi non cocta fidelia limo.<br>
udum et molle lutum es, nunc nunc properandus et acri<br>
fingendus sine fine rota. sed rure paterno<br>
est tibi far modicum, purum et sine labe salinum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
(quid metuas?) cultrixque foci secura patella.<br>
hoc satis? an deceat pulmonem rumpere uentis<br>
stemmate quod Tusco ramum millesime ducis<br>
censoremue tuum uel quod trabeate salutas?<br>
ad populum phaleras! ego te intus et in cute noui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
non pudet ad morem discincti uiuere Nattae.<br>
sed stupet hic uitio et fibris increuit opimum   <br>
pingue, caret culpa, nescit quid perdat, et alto<br>
demersus summa rursus non bullit in unda.<br>
&nbsp;&nbsp;&nbsp;&nbsp;magne pater diuum, saeuos punire tyrannos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
haut alia ratione uelis, cum dira libido<br>
mouerit ingenium feruenti tincta ueneno:<br>
uirtutem uideant intabescantque relicta.<br>
anne magis Siculi gemuerunt aera iuuenci<br>
et magis auratis pendens laquearibus ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
purpureas subter ceruices terruit, 'imus,<br>
imus praecipites' quam si sibi dicat et intus<br>
palleat infelix quod proxima nesciat uxor?<br>
&nbsp;&nbsp;&nbsp;&nbsp;saepe oculos, memini, tangebam paruus oliuo,<br>
grandia si nollem morituri uerba Catonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
discere non sano multum laudanda magistro,<br>
quae pater adductis sudans audiret amicis.<br>
iure; etenim id summum, quid dexter senio ferret,<br>
scire erat in uoto, damnosa canicula quantum<br>
raderet, angustae collo non fallier orcae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
neu quis callidior buxum torquere flagello.<br>
haut tibi inexpertum curuos deprendere mores<br>
quaeque docet sapiens bracatis inlita Medis<br>
porticus, insomnis quibus et detonsa iuuentus<br>
inuigilat siliquis et grandi pasta polenta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
et tibi quae Samios diduxit littera ramos<br>
surgentem dextro monstrauit limite callem.<br>
stertis adhuc laxumque caput conpage soluta<br>
oscitat hesternum dissutis undique malis.   <br>
est aliquid quo tendis et in quod derigis arcum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font><br>
an passim sequeris coruos testaque lutoque,<br>
securus quo pes ferat, atque ex tempore uiuis?<br>
&nbsp;&nbsp;&nbsp;&nbsp;elleborum frustra, cum iam cutis aegra tumebit,<br>
poscentis uideas; uenienti occurrite morbo,<br>
et quid opus Cratero magnos promittere montis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">65</font><br>
discite et, o miseri, causas cognoscite rerum:<br>
quid sumus et quidnam uicturi gignimur, ordo<br>
quis datus, aut metae qua mollis flexus et unde,<br>
quis modus argento, quid fas optare, quid asper<br>
utile nummus habet, patriae carisque propinquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">70</font><br>
quantum elargiri deceat, quem te deus esse<br>
iussit et humana qua parte locatus es in re.<br>
disce nec inuideas quod multa fidelia putet<br>
in locuplete penu, defensis pinguibus Vmbris,<br>
et piper et pernae, Marsi monumenta clientis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">75</font><br>
maenaque quod prima nondum defecerit orca.<br>
&nbsp;&nbsp;&nbsp;&nbsp;hic aliquis de gente hircosa centurionum<br>
dicat: 'quod sapio satis est mihi. non ego curo<br>
esse quod Arcesilas aerumnosique Solones<br>
obstipo capite et figentes lumine terram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">80</font><br>
murmura cum secum et rabiosa silentia rodunt<br>
atque exporrecto trutinantur uerba labello,<br>
aegroti ueteris meditantes somnia, gigni<br>
de nihilo nihilum, in nihilum nil posse reuerti.   <br>
hoc est quod palles? cur quis non prandeat hoc est?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">85</font><br>
his populus ridet, multumque torosa iuuentus<br>
ingeminat tremulos naso crispante cachinnos.<br>
&nbsp;&nbsp;&nbsp;&nbsp;'inspice, nescio quid trepidat mihi pectus et aegris<br>
faucibus exsuperat grauis halitus, inspice sodes'<br>
qui dicit medico, iussus requiescere, postquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">90</font><br>
tertia conpositas uidit nox currere uenas,<br>
de maiore domo modice sitiente lagoena<br>
lenia loturo sibi Surrentina rogabit.<br>
'heus bone, tu palles.' 'nihil est.' 'uideas tamen istuc,<br>
quidquid id est. surgit tacite tibi lutea pellis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">95</font><br>
'at tu deterius palles, ne sis mihi tutor.<br>
iam pridem hunc sepeli; tu restas.' 'perge, tacebo.'<br>
turgidus hic epulis atque albo uentre lauatur,<br>
gutture sulpureas lente exhalante mefites.<br>
sed tremor inter uina subit calidumque trientem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">100</font><br>
excutit e manibus, dentes crepuere retecti,<br>
uncta cadunt laxis tunc pulmentaria labris.<br>
hinc tuba, candelae, tandemque beatulus alto<br>
conpositus lecto crassisque lutatus amomis<br>
in portam rigidas calces extendit. at illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">105</font><br>
hesterni capite induto subiere Quirites.<br>
&nbsp;&nbsp;&nbsp;&nbsp;'tange, miser, uenas et pone in pectore dextram;<br>
nil calet hic. summosque pedes attinge manusque;<br>
non frigent.' uisa est si forte pecunia, siue<br>
candida uicini subrisit molle puella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">110</font><br>
cor tibi rite salit? positum est algente catino<br>
durum holus et populi cribro decussa farina:<br>
temptemus fauces; tenero latet ulcus in ore   <br>
putre quod haut deceat plebeia radere beta.<br>
alges, cum excussit membris timor albus aristas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">115</font><br>
nunc face supposita feruescit sanguis et ira<br>
scintillant oculi, dicisque facisque quod ipse<br>
non sani esse hominis non sanus iuret Orestes.
</p>

<p class="shortborder"></p>

<p>
<b> SATVRA<a name="IV"> IV</a></b>
</p>

<p>
'Rem populi tractas?' (barbatum haec crede magistrum<br>
dicere, sorbitio tollit quem dira cicutae)<br>
'quo fretus? dic hoc, magni pupille Pericli.<br>
scilicet ingenium et rerum prudentia uelox<br>
ante pilos uenit, dicenda tacendaue calles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
ergo ubi commota feruet plebecula bile,<br>
fert animus calidae fecisse silentia turbae<br>
maiestate manus. quid deinde loquere? "Quirites,<br>
hoc puta non iustum est, illud male, rectius illud."<br>
scis etenim iustum gemina suspendere lance&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
ancipitis librae, rectum discernis ubi inter<br>
curua subit uel cum fallit pede regula uaro,<br>
et potis es nigrum uitio praefigere theta.<br>
quin tu igitur summa nequiquam pelle decorus<br>
ante diem blando caudam iactare popello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
desinis, Anticyras melior sorbere meracas?<br>
quae tibi summa boni est? uncta uixisse patella<br>
semper et adsiduo curata cuticula sole?<br>
expecta, haut aliud respondeat haec anus. i nunc,<br>
"Dinomaches ego sum" suffla, "sum candidus." esto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
dum ne deterius sapiat pannucia Baucis,<br>
cum bene discincto cantauerit ocima uernae.'<br>
&nbsp;&nbsp;&nbsp;&nbsp;ut nemo in sese temptat descendere, nemo,<br>
sed praecedenti spectatur mantica tergo!<br>
quaesieris 'nostin Vettidi praedia?' 'cuius?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
'diues arat Curibus quantum non miluus errat.'<br>
'hunc ais, hunc dis iratis genioque sinistro,<br>
qui, quandoque iugum pertusa ad compita figit,<br>
seriolae ueterem metuens deradere limum<br>
ingemit "hoc bene sit" tunicatum cum sale mordens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
cepe et farratam pueris plaudentibus ollam<br>
pannosam faecem morientis sorbet aceti?'<br>
at si unctus cesses et figas in cute solem,<br>
est prope te ignotus cubito qui tangat et acre<br>
despuat: 'hi mores! penemque arcanaque lumbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
runcantem populo marcentis pandere uuluas.<br>
tum, cum maxillis balanatum gausape pectas,<br>
inguinibus quare detonsus gurgulio extat?<br>
quinque palaestritae licet haec plantaria uellant<br>
elixasque nates labefactent forcipe adunca,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
non tamen ista filix ullo mansuescit aratro.'<br>
&nbsp;&nbsp;&nbsp;&nbsp;caedimus inque uicem praebemus crura sagittis.<br>
uiuitur hoc pacto, sic nouimus. ilia subter<br>
caecum uulnus habes, sed lato balteus auro<br>
praetegit. ut mauis, da uerba et decipe neruos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
si potes. 'egregium cum me uicinia dicat,<br>
non credam?' uiso si palles, inprobe, nummo,   <br>
si facis in penem quidquid tibi uenit, amarum<br>
si puteal multa cautus uibice flagellas,<br>
nequiquam populo bibulas donaueris aures.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
respue quod non es; tollat sua munera cerdo.<br>
tecum habita: noris quam sit tibi curta supellex.<br>
<br>

</p>

<p class="shortborder"></p>

<p>
<b> SATVRA<a name="V"> V</a></b>
</p>

<p>
Vatibus hic mos est, centum sibi poscere uoces,<br>
centum ora et linguas optare in carmina centum,<br>
fabula seu maesto ponatur hianda tragoedo,<br>
uolnera seu Parthi ducentis ab inguine ferrum.<br>
'quorsum haec? aut quantas robusti carminis offas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
ingeris, ut par sit centeno gutture niti?<br>
grande locuturi nebulas Helicone legunto,<br>
si quibus aut Procnes aut si quibus olla Thyestae<br>
feruebit saepe insulso cenanda Glyconi.<br>
tu neque anhelanti, coquitur dum massa camino,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
folle premis uentos nec clauso murmure raucus<br>
nescio quid tecum graue cornicaris inepte<br>
nec scloppo tumidas intendis rumpere buccas.<br>
uerba togae sequeris iunctura callidus acri,<br>
ore teres modico, pallentis radere mores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
doctus et ingenuo culpam defigere ludo.<br>
hinc trahe quae dicis mensasque relinque Mycenis<br>
cum capite et pedibus plebeiaque prandia noris.'<br>
non equidem hoc studeo, pullatis ut mihi nugis<br>
pagina turgescat dare pondus idonea fumo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
secrete loquimur. tibi nunc hortante Camena   <br>
excutienda damus praecordia, quantaque nostrae<br>
pars tua sit, Cornute, animae, tibi, dulcis amice,<br>
ostendisse iuuat. pulsa, dinoscere cautus<br>
quid solidum crepet et pictae tectoria linguae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
hic ego centenas ausim deposcere fauces,<br>
ut quantum mihi te sinuoso in pectore fixi<br>
uoce traham pura, totumque hoc uerba resignent<br>
quod latet arcana non enarrabile fibra.<br>
&nbsp;&nbsp;&nbsp;&nbsp;cum primum pauido custos mihi purpura cessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
bullaque subcinctis Laribus donata pependit,<br>
cum blandi comites totaque inpune Subura<br>
permisit sparsisse oculos iam candidus umbo,<br>
cumque iter ambiguum est et uitae nescius error<br>
diducit trepidas ramosa in compita mentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
me tibi supposui. teneros tu suscipis annos<br>
Socratico, Cornute, sinu. tum fallere sollers<br>
adposita intortos extendit regula mores<br>
et premitur ratione animus uincique laborat<br>
artificemque tuo ducit sub pollice uoltum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
tecum etenim longos memini consumere soles<br>
et tecum primas epulis decerpere noctes.<br>
unum opus et requiem pariter disponimus ambo<br>
atque uerecunda laxamus seria mensa.<br>
non equidem hoc dubites, amborum foedere certo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
consentire dies et ab uno sidere duci.<br>
nostra uel aequali suspendit tempora Libra<br>
Parca tenax ueri, seu nata fidelibus hora<br>
diuidit in Geminos concordia fata duorum<br>
Saturnumque grauem nostro Ioue frangimus una,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
nescio quod certe est quod me tibi temperat astrum.   <br>
&nbsp;&nbsp;&nbsp;&nbsp;mille hominum species et rerum discolor usus;<br>
uelle suum cuique est nec uoto uiuitur uno.<br>
mercibus hic Italis mutat sub sole recenti<br>
rugosum piper et pallentis grana cumini,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
hic satur inriguo mauult turgescere somno,<br>
hic campo indulget, hunc alea decoquit, ille<br>
in uenerem putris; sed cum lapidosa cheragra<br>
fregerit articulos ueteris ramalia fagi,<br>
tunc crassos transisse dies lucemque palustrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font><br>
et sibi iam seri uitam ingemuere relictam.<br>
at te nocturnis iuuat inpallescere chartis;<br>
cultor enim iuuenum purgatas inseris aures<br>
fruge Cleanthea. petite hinc, puerique senesque,<br>
finem animo certum miserisque uiatica canis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">65</font><br>
'cras hoc fiet.' idem cras fiat. 'quid? quasi magnum<br>
nempe diem donas!' sed cum lux altera uenit,<br>
iam cras hesternum consumpsimus; ecce aliud cras<br>
egerit hos annos et semper paulum erit ultra.<br>
nam quamuis prope te, quamuis temone sub uno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">70</font><br>
uertentem sese frustra sectabere canthum,<br>
cum rota posterior curras et in axe secundo.<br>
&nbsp;&nbsp;&nbsp;&nbsp;libertate opus est. non hac, ut quisque Velina<br>
Publius emeruit, scabiosum tesserula far<br>
possidet. heu steriles ueri, quibus una Quiritem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">75</font><br>
uertigo facit! hic Dama est non tresis agaso,<br>
uappa lippus et in tenui farragine mendax.<br>
uerterit hunc dominus, momento turbinis exit   <br>
Marcus Dama. papae! Marco spondente recusas<br>
credere tu nummos? Marco sub iudice palles?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">80</font><br>
Marcus dixit, ita est. adsigna, Marce, tabellas.<br>
haec mera libertas, hoc nobis pillea donant.<br>
'an quisquam est alius liber, nisi ducere uitam<br>
cui licet ut libuit? licet ut uolo uiuere, non sum<br>
liberior Bruto?' 'mendose colligis' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">85</font><br>
Stoicus hic aurem mordaci lotus aceto,<br>
'hoc relicum accipio, "licet" illud et "ut uolo" tolle.'<br>
'uindicta postquam meus a praetore recessi,<br>
cur mihi non liceat, iussit quodcumque uoluntas,<br>
excepto siquid Masuri rubrica uetabit?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">90</font><br>
disce, sed ira cadat naso rugosaque sanna,<br>
dum ueteres auias tibi de pulmone reuello.<br>
non praetoris erat stultis dare tenuia rerum<br>
officia atque usum rapidae permittere uitae;<br>
sambucam citius caloni aptaueris alto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">95</font><br>
stat contra ratio et secretam garrit in aurem,<br>
ne liceat facere id quod quis uitiabit agendo.<br>
publica lex hominum naturaque continet hoc fas,<br>
ut teneat uetitos inscitia debilis actus.<br>
diluis elleborum, certo conpescere puncto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">100</font><br>
nescius examen? uetat hoc natura medendi.<br>
nauem si poscat sibi peronatus arator<br>
luciferi rudis, exclamet Melicerta perisse<br>
frontem de rebus. tibi recto uiuere talo<br>
ars dedit et ueris speciem dinoscere calles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">105</font><br>
ne qua subaerato mendosum tinniat auro?<br>
quaeque sequenda forent quaeque euitanda uicissim,<br>
illa prius creta, mox haec carbone notasti?<br>
es modicus uoti, presso lare, dulcis amicis?<br>
iam nunc adstringas, iam nunc granaria laxes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">110</font><br>
inque luto fixum possis transcendere nummum<br>
nec gluttu sorbere saliuam Mercurialem?<br>
'haec mea sunt, teneo' cum uere dixeris, esto<br>
liberque ac sapiens praetoribus ac Ioue dextro.<br>
sin tu, cum fueris nostrae paulo ante farinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">115</font><br>
pelliculam ueterem retines et fronte politus<br>
astutam uapido seruas in pectore uolpem,<br>
quae dederam supra relego funemque reduco.<br>
nil tibi concessit ratio; digitum exere, peccas,<br>
et quid tam paruum est? sed nullo ture litabis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">120</font><br>
haereat in stultis breuis ut semuncia recti.<br>
haec miscere nefas nec, cum sis cetera fossor,<br>
tris tantum ad numeros Satyrum moueare Bathylli.<br>
'liber ego.' unde datum hoc sumis, tot subdite rebus?<br>
an dominum ignoras nisi quem uindicta relaxat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">125</font><br>
'i, puer, et strigiles Crispini ad balnea defer'<br>
si increpuit, 'cessas nugator?', seruitium acre<br>
te nihil inpellit nec quicquam extrinsecus intrat<br>
quod neruos agitet; sed si intus et in iecore aegro<br>
nascuntur domini, qui tu inpunitior exis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">130</font><br>
atque hic quem ad strigilis scutica et metus egit erilis?<br>
&nbsp;&nbsp;&nbsp;&nbsp;mane piger stertis. 'surge' inquit Auaritia, 'eia<br>
surge.' negas. instat. 'surge' inquit. 'non queo.' 'surge.'&nbsp;&nbsp;&nbsp;&nbsp;<br>
'et quid agam?' 'rogat! en saperdas aduehe Ponto,<br>
castoreum, stuppas, hebenum, tus, lubrica Coa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">135</font><br>
tolle recens primus piper et sitiente camelo.<br>
uerte aliquid; iura.' 'sed Iuppiter audiet.' 'eheu,<br>
baro, regustatum digito terebrare salinum<br>
contentus perages, si uiuere cum Ioue tendis.'<br>
iam pueris pellem succinctus et oenophorum aptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">140</font><br>
ocius ad nauem! nihil obstat quin trabe uasta<br>
Aegaeum rapias, ni sollers Luxuria ante<br>
seductum moneat: 'quo deinde, insane, ruis, quo?<br>
quid tibi uis? calido sub pectore mascula bilis<br>
intumuit quam non extinxerit urna cicutae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">145</font><br>
tu mare transilias? tibi torta cannabe fulto<br>
cena sit in transtro Veiientanumque rubellum<br>
exhalet uapida laesum pice sessilis obba?<br>
quid petis? ut nummi, quos hic quincunce modesto<br>
nutrieras, pergant auidos sudare deunces?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">150</font><br>
indulge genio, carpamus dulcia, nostrum est<br>
quod uiuis, cinis et manes et fabula fies,<br>
uiue memor leti, fugit hora, hoc quod loquor inde est.'<br>
en quid agis? duplici in diuersum scinderis hamo.<br>
huncine an hunc sequeris? subeas alternus oportet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">155</font><br>
ancipiti obsequio dominos, alternus oberres.<br>
nec tu, cum obstiteris semel instantique negaris<br>
parere imperio, 'rupi iam uincula' dicas;<br>
nam et luctata canis nodum abripit, et tamen illi,<br>
cum fugit, a collo trahitur pars longa catenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">160</font><br>
'Daue, cito, hoc credas iubeo, finire dolores<br>
praeteritos meditor' (crudum Chaerestratus unguem<br>
adrodens ait haec). 'an siccis dedecus obstem<br>
cognatis? an rem patriam rumore sinistro<br>
limen ad obscenum frangam, dum Chrysidis udas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">165</font><br>
ebrius ante fores extincta cum face canto?'<br>
'euge, puer, sapias, dis depellentibus agnam<br>
percute.' 'sed censen plorabit, Daue, relicta?'<br>
'nugaris. solea, puer, obiurgabere rubra,<br>
ne trepidare uelis atque artos rodere casses.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">170</font><br>
nunc ferus et uiolens; at, si uocet, haut mora dicas<br>
"quidnam igitur faciam? nec nunc, cum arcessat et ultro<br>
supplicet, accedam?" si totus et integer illinc<br>
exieras, nec nunc.' hic hic quod quaerimus, hic est,<br>
non in festuca, lictor quam iactat ineptus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">175</font><br>
ius habet ille sui, palpo quem ducit hiantem<br>
cretata Ambitio? uigila et cicer ingere large<br>
rixanti populo, nostra ut Floralia possint<br>
aprici meminisse senes. quid pulchrius? at cum<br>
Herodis uenere dies unctaque fenestra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">180</font><br>
dispositae pinguem nebulam uomuere lucernae<br>
portantes uiolas rubrumque amplexa catinum<br>
cauda natat thynni, tumet alba fidelia uino,<br>
labra moues tacitus recutitaque sabbata palles.<br>
tum nigri lemures ouoque pericula rupto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">185</font><br>
tum grandes galli et cum sistro lusca sacerdos<br>
incussere deos inflantis corpora, si non   <br>
praedictum ter mane caput gustaueris ali.<br>
dixeris haec inter uaricosos centuriones,<br>
continuo crassum ridet Pulfenius ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">190</font><br>
et centum Graecos curto centusse licetur.
</p>

<p class="shortborder"></p>

<p>
<b> SATVRA <a name="VI"> VI</a></b>
</p>

<p>
Admouit iam bruma foco te, Basse, Sabino?<br>
iamne lyra et tetrico uiuunt tibi pectine chordae?<br>
mire opifex numeris ueterum primordia uocum<br>
atque marem strepitum fidis intendisse Latinae,<br>
mox iuuenes agitare iocos et pollice honesto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
egregius lusisse senex. mihi nunc Ligus ora<br>
intepet hibernatque meum mare, qua latus ingens<br>
dant scopuli et multa litus se ualle receptat.<br>
'Lunai portum, est operae, cognoscite, ciues.'<br>
cor iubet hoc Enni, postquam destertuit esse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
Maeonides Quintus pauone ex Pythagoreo.<br>
hic ego securus uolgi et quid praeparet auster<br>
infelix pecori, securus et angulus ille<br>
uicini nostro quia pinguior, etsi adeo omnes<br>
ditescant orti peioribus, usque recusem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
curuus ob id minui senio aut cenare sine uncto<br>
et signum in uapida naso tetigisse lagoena.<br>
discrepet his alius. geminos, horoscope, uaro<br>
producis genio: solis natalibus est qui<br>
tinguat holus siccum muria uafer in calice empta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
ipse sacrum inrorans patinae piper; hic bona dente<br>
grandia magnanimus peragit puer. utar ego, utar,   <br>
nec rhombos ideo libertis ponere lautus<br>
nec tenuis sollers turdarum nosse saliuas.<br>
messe tenus propria uiue et granaria (fas est)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
emole. quid metuas? occa et seges altera in herba est.<br>
at uocat officium, trabe rupta Bruttia saxa<br>
prendit amicus inops remque omnem surdaque uota<br>
condidit Ionio, iacet ipse in litore et una<br>
ingentes de puppe dei iamque obuia mergis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
costa ratis lacerae; nunc et de caespite uiuo<br>
frange aliquid, largire inopi, ne pictus oberret<br>
caerulea in tabula. sed cenam funeris heres<br>
negleget iratus quod rem curtaueris; urnae<br>
ossa inodora dabit, seu spirent cinnama surdum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
seu ceraso peccent casiae nescire paratus.<br>
'tune bona incolumis minuas?' et Bestius urguet<br>
doctores Graios: 'ita fit; postquam sapere urbi<br>
cum pipere et palmis uenit nostrum hoc maris expers,<br>
fenisecae crasso uitiarunt unguine pultes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font><br>
haec cinere ulterior metuas? at tu, meus heres<br>
quisquis eris, paulum a turba seductior audi.<br>
o bone, num ignoras? missa est a Caesare laurus<br>
insignem ob cladem Germanae pubis et aris<br>
frigidus excutitur cinis ac iam postibus arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
iam chlamydas regum, iam lutea gausapa captis<br>
essedaque ingentesque locat Caesonia Rhenos.<br>
dis igitur genioque ducis centum paria ob res   <br>
egregie gestas induco. quis uetat? aude.<br>
uae, nisi coniues. oleum artocreasque popello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
largior. an prohibes? dic clare. 'non adeo' inquis<br>
'exossatus ager iuxta est.' age, si mihi nulla<br>
iam reliqua ex amitis, patruelis nulla, proneptis<br>
nulla manet patrui, sterilis matertera uixit<br>
deque auia nihilum superest, accedo Bouillas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
cliuumque ad Virbi, praesto est mihi Manius heres.<br>
'progenies terrae?' quaere ex me quis mihi quartus<br>
sit pater: haut prompte, dicam tamen; adde etiam unum,<br>
unum etiam: terrae est iam filius et mihi ritu<br>
Manius hic generis prope maior auunculus exit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font><br>
qui prior es, cur me in decursu lampada poscis?<br>
sum tibi Mercurius; uenio deus huc ego ut ille<br>
pingitur. an renuis? uis tu gaudere relictis?<br>
'dest aliquid summae.' minui mihi, sed tibi totum est<br>
quidquid id est. ubi sit, fuge quaerere, quod mihi quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">65</font><br>
legarat Tadius, neu dicta, 'pone paterna,<br>
fenoris accedat merces, hinc exime sumptus,<br>
quid relicum est?' relicum? nunc nunc inpensius ungue,<br>
ungue, puer, caules. mihi festa luce coquatur<br>
urtica et fissa fumosum sinciput aure,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">70</font><br>
ut tuus iste nepos olim satur anseris extis,<br>
cum morosa uago singultiet inguine uena,<br>
patriciae inmeiat uoluae? mihi trama figurae<br>
sit reliqua, ast illi tremat omento popa uenter?<br>
&nbsp;&nbsp;&nbsp;&nbsp;uende animam lucro, mercare atque excute sollers&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">75</font><br>
omne latus mundi, ne sit praestantior alter   <br>
Cappadocas rigida pinguis plausisse catasta,<br>
rem duplica. 'feci; iam triplex, iam mihi quarto,<br>
iam decies redit in rugam. depunge ubi sistam,<br>
inuentus, Chrysippe, tui finitor acerui.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">80</font>

</p><p class="border"></p>

<p>
<table border="0" cellspacing="15" cellpadding="0" align="center">
<tbody><tr>
<td><a href="index.html">The Latin Library</a>
</td><td><a href="classics.html">The Classics Page</a>
</td></tr></tbody></table>
</p>
</body></html>